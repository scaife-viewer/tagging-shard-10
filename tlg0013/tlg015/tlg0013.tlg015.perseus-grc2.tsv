1	Ἡρακλέα, Διὸς υἱόν, ἀείσομαι, ὃν μέγʼ ἄριστον 
2	γείνατʼ ἐπιχθονίων Θήβῃς ἔνι καλλιχόροισιν 
3	Ἀλκμήνη μιχθεῖσα κελαινεφέι Κρονίωνι· 
4	ὃς πρὶν μὲν κατὰ γαῖαν ἀθέσφατον ἠδὲ θάλασσαν 
5	 πλαζόμενος πομπῇσιν ὕπʼ Εὐρυσθῆος ἄνακτος 
6	πολλὰ μὲν αὐτὸς ἔρεξεν ἀτάσθαλα, πολλὰ δʼ ἀνέτλη· 
7	νῦν δʼ ἤδη κατὰ καλὸν ἕδος νιφόεντος Ὀλύμπου 
8	ναίει τερπόμενος καὶ ἔχει καλλίσφυρον Ἥβην. 
9	χαῖρε, ἄναξ, Διὸς υἱέ· δίδου δʼ ἀρετήν τε καὶ ὄλβον. 
