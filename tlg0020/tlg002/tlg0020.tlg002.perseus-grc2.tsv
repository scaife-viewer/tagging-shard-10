1	μοῦσαι Πιερίηθεν ἀοιδῇσιν κλείουσαι
2	δεῦτε, Δίʼ ἐννέπετε, σφέτερον πατέρʼ ὑμνείουσαι·
3	ὅντε διὰ βροτοὶ ἄνδρες ὁμῶς ἄφατοί τε φατοί τε,
4	ῥητοί τʼ ἄρρητοί τε Διὸς μεγάλοιο ἕκητι.
5	ῥέα μὲν γὰρ βριάει, ῥέα δὲ βριάοντα χαλέπτει,
6	ῥεῖα δʼ ἀρίζηλον μινύθει καὶ ἄδηλον ἀέξει,
7	ῥεῖα δέ τʼ ἰθύνει σκολιὸν καὶ ἀγήνορα κάρφει
8	Ζεὺς ὑψιβρεμέτης, ὃς ὑπέρτατα δώματα ναίει.
9	κλῦθι ἰδὼν ἀίων τε, δίκῃ δʼ ἴθυνε θέμιστας
10	τύνη· ἐγὼ δέ κε, Πέρση, ἐτήτυμα μυθησαίμην.
11	οὐκ ἄρα μοῦνον ἔην Ἐρίδων γένος, ἀλλʼ ἐπὶ γαῖαν
12	εἰσὶ δύω· τὴν μέν κεν ἐπαινέσσειε νοήσας,
13	ἣ δʼ ἐπιμωμητή· διὰ δʼ ἄνδιχα θυμὸν ἔχουσιν.
14	ἣ μὲν γὰρ πόλεμόν τε κακὸν καὶ δῆριν ὀφέλλει,
15	σχετλίη· οὔτις τήν γε φιλεῖ βροτός, ἀλλʼ ὑπʼ ἀνάγκης
16	ἀθανάτων βουλῇσιν Ἔριν τιμῶσι βαρεῖαν.
17	τὴν δʼ ἑτέρην προτέρην μὲν ἐγείνατο Νὺξ ἐρεβεννή,
18	θῆκε δέ μιν Κρονίδης ὑψίζυγος, αἰθέρι ναίων,
19	γαίης ἐν ῥίζῃσι, καὶ ἀνδράσι πολλὸν ἀμείνω·
20	ἥτε καὶ ἀπάλαμόν περ ὁμῶς ἐπὶ ἔργον ἔγειρεν.
21	εἰς ἕτερον γάρ τίς τε ἰδὼν ἔργοιο χατίζει
22	πλούσιον, ὃς σπεύδει μὲν ἀρώμεναι ἠδὲ φυτεύειν
23	οἶκόν τʼ εὖ θέσθαι· ζηλοῖ δέ τε γείτονα γείτων
24	εἰς ἄφενος σπεύδοντʼ· ἀγαθὴ δʼ Ἔρις ἥδε βροτοῖσιν.
25	καὶ κεραμεὺς κεραμεῖ κοτέει καὶ τέκτονι τέκτων,
26	καὶ πτωχὸς πτωχῷ φθονέει καὶ ἀοιδὸς ἀοιδῷ.
27	ὦ Πέρση, σὺ δὲ ταῦτα τεῷ ἐνικάτθεο θυμῷ,
28	μηδέ σʼ Ἔρις κακόχαρτος ἀπʼ ἔργου θυμὸν ἐρύκοι
29	νείκεʼ ὀπιπεύοντʼ ἀγορῆς ἐπακουὸν ἐόντα.
30	ὤρη γάρ τʼ ὀλίγη πέλεται νεικέων τʼ ἀγορέων τε,
31	ᾧτινι μὴ βίος ἔνδον ἐπηετανὸς κατάκειται
32	ὡραῖος, τὸν γαῖα φέρει, Δημήτερος ἀκτήν.
33	τοῦ κε κορεσσάμενος νείκεα καὶ δῆριν ὀφέλλοις
34	κτήμασʼ ἐπʼ ἀλλοτρίοις· σοὶ δʼ οὐκέτι δεύτερον ἔσται
35	ὧδʼ ἔρδειν· ἀλλʼ αὖθι διακρινώμεθα νεῖκος
36	ἰθείῃσι δίκῃς, αἵ τʼ ἐκ Διός εἰσιν ἄρισται.
37	ἤδη μὲν γὰρ κλῆρον ἐδασσάμεθʼ, ἀλλὰ τὰ πολλὰ
38	ἁρπάζων ἐφόρεις μέγα κυδαίνων βασιλῆας
39	δωροφάγους, οἳ τήνδε δίκην ἐθέλουσι δίκασσαι.
40	νήπιοι, οὐδὲ ἴσασιν ὅσῳ πλέον ἥμισυ παντὸς
41	οὐδʼ ὅσον ἐν μαλάχῃ τε καὶ ἀσφοδέλῳ μέγʼ ὄνειαρ.
42	κρύψαντες γὰρ ἔχουσι θεοὶ βίον ἀνθρώποισιν·
43	ῥηιδίως γάρ κεν καὶ ἐπʼ ἤματι ἐργάσσαιο,
44	ὥστε σε κεἰς ἐνιαυτὸν ἔχειν καὶ ἀεργὸν ἐόντα·
45	αἶψά κε πηδάλιον μὲν ὑπὲρ καπνοῦ καταθεῖο,
46	ἔργα βοῶν δʼ ἀπόλοιτο καὶ ἡμιόνων ταλαεργῶν.
47	ἀλλὰ Ζεὺς ἔκρυψε χολωσάμενος φρεσὶν ᾗσιν,
48	ὅττι μιν ἐξαπάτησε Προμηθεὺς ἀγκυλομήτης·
49	τοὔνεκʼ ἄρʼ ἀνθρώποισιν ἐμήσατο κήδεα λυγρά.
50	κρύψε δὲ πῦρ· τὸ μὲν αὖτις ἐὺς πάις Ἰαπετοῖο
51	ἔκλεψʼ ἀνθρώποισι Διὸς πάρα μητιόεντος
52	ἐν κοῒλῳ νάρθηκι λαθὼν Δία τερπικέραυνον.
53	τὸν δὲ χολωσάμενος προσέφη νεφεληγερέτα Ζευς·
54	Ἰαπετιονίδη, πάντων πέρι μήδεα εἰδώς,
55	χαίρεις πῦρ κλέψας καὶ ἐμὰς φρένας ἠπεροπεύσας,
56	σοί τʼ αὐτῷ μέγα πῆμα καὶ ἀνδράσιν ἐσσομένοισιν.
57	τοῖς δʼ ἐγὼ ἀντὶ πυρὸς δώσω κακόν, ᾧ κεν ἅπαντες
58	τέρπωνται κατὰ θυμὸν ἑὸν κακὸν ἀμφαγαπῶντες.
59	ὣς ἔφατʼ· ἐκ δʼ ἐγέλασσε πατὴρ ἀνδρῶν τε θεῶν τε.
60	Ἥφαιστον δʼ ἐκέλευσε περικλυτὸν ὅττι τάχιστα
61	γαῖαν ὕδει φύρειν, ἐν δʼ ἀνθρώπου θέμεν αὐδὴν
62	καὶ σθένος, ἀθανάτῃς δὲ θεῇς εἰς ὦπα ἐίσκειν
63	παρθενικῆς καλὸν εἶδος ἐπήρατον· αὐτὰρ Ἀθήνην
64	ἔργα διδασκῆσαι, πολυδαίδαλον ἱστὸν ὑφαίνειν·
65	καὶ χάριν ἀμφιχέαι κεφαλῇ χρυσέην Ἀφροδίτην
66	καὶ πόθον ἀργαλέον καὶ γυιοβόρους μελεδώνας·
67	ἐν δὲ θέμεν κύνεόν τε νόον καὶ ἐπίκλοπον ἦθος
68	Ἑρμείην ἤνωγε, διάκτορον Ἀργεϊφόντην.
69	ὣς ἔφαθʼ· οἳ δʼ ἐπίθοντο Διὶ Κρονίωνι ἄνακτι.
70	αὐτίκα δʼ ἐκ γαίης πλάσσεν κλυτὸς Ἀμφιγυήεις
71	παρθένῳ αἰδοίῃ ἴκελον Κρονίδεω διὰ βουλάς·
72	ζῶσε δὲ καὶ κόσμησε θεὰ γλαυκῶπις Ἀθήνη·
73	ἀμφὶ δέ οἱ Χάριτές τε θεαὶ καὶ πότνια Πειθὼ
74	ὅρμους χρυσείους ἔθεσαν χροΐ· ἀμφὶ δὲ τήν γε
75	Ὧραι καλλίκομοι στέφον ἄνθεσιν εἰαρινοῖσιν·
76	πάντα δέ οἱ χροῒ κόσμον ἐφήρμοσε Παλλὰς Ἀθήνη.
77	ἐν δʼ ἄρα οἱ στήθεσσι διάκτορος Ἀργεϊφόντης
78	ψεύδεά θʼ αἱμυλίους τε λόγους καὶ ἐπίκλοπον ἦθος
79	τεῦξε Διὸς βουλῇσι βαρυκτύπου· ἐν δʼ ἄρα φωνὴν
80	θῆκε θεῶν κῆρυξ, ὀνόμηνε δὲ τήνδε γυναῖκα
81	Πανδώρην, ὅτι πάντες Ὀλύμπια δώματʼ ἔχοντες
82	δῶρον ἐδώρησαν, πῆμʼ ἀνδράσιν ἀλφηστῇσιν.
83	αὐτὰρ ἐπεὶ δόλον αἰπὺν ἀμήχανον ἐξετέλεσσεν,
84	εἰς Ἐπιμηθέα πέμπε πατὴρ κλυτὸν Ἀργεϊφόντην
85	δῶρον ἄγοντα, θεῶν ταχὺν ἄγγελον· οὐδʼ Ἐπιμηθεὺς
86	ἐφράσαθʼ, ὥς οἱ ἔειπε Προμηθεὺς μή ποτε δῶρον
87	δέξασθαι πὰρ Ζηνὸς Ὀλυμπίου, ἀλλʼ ἀποπέμπειν
88	ἐξοπίσω, μή πού τι κακὸν θνητοῖσι γένηται.
89	αὐτὰρ ὃ δεξάμενος, ὅτε δὴ κακὸν εἶχʼ, ἐνόησεν.
90	Πρὶν μὲν γὰρ ζώεσκον ἐπὶ χθονὶ φῦλʼ ἀνθρώπων
91	νόσφιν ἄτερ τε κακῶν καὶ ἄτερ χαλεποῖο πόνοιο
92	νούσων τʼ ἀργαλέων, αἵ τʼ ἀνδράσι Κῆρας ἔδωκαν.
93	αἶψα γὰρ ἐν κακότητι βροτοὶ καταγηράσκουσιν.
94	ἀλλὰ γυνὴ χείρεσσι πίθου μέγα πῶμʼ ἀφελοῦσα
95	ἐσκέδασʼ· ἀνθρώποισι δʼ ἐμήσατο κήδεα λυγρά.
96	μούνη δʼ αὐτόθι Ἐλπὶς ἐν ἀρρήκτοισι δόμοισιν
97	ἔνδον ἔμιμνε πίθου ὑπὸ χείλεσιν, οὐδὲ θύραζε
98	ἐξέπτη· πρόσθεν γὰρ ἐπέλλαβε πῶμα πίθοιο
99	αἰγιόχου βουλῇσι Διὸς νεφεληγερέταο.
100	ἄλλα δὲ μυρία λυγρὰ κατʼ ἀνθρώπους ἀλάληται·
101	πλείη μὲν γὰρ γαῖα κακῶν, πλείη δὲ θάλασσα·
102	νοῦσοι δʼ ἀνθρώποισιν ἐφʼ ἡμέρῃ, αἳ δʼ ἐπὶ νυκτὶ
103	αὐτόματοι φοιτῶσι κακὰ θνητοῖσι φέρουσαι
104	σιγῇ, ἐπεὶ φωνὴν ἐξείλετο μητίετα Ζεύς.
105	οὕτως οὔτι πη ἔστι Διὸς νόον ἐξαλέασθαι.
106	εἰ δʼ ἐθέλεις, ἕτερόν τοι ἐγὼ λόγον ἐκκορυφώσω
107	εὖ καὶ ἐπισταμένως· σὺ δʼ ἐνὶ φρεσὶ βάλλεο σῇσιν.
108	ὡς ὁμόθεν γεγάασι θεοὶ θνητοί τʼ ἄνθρωποι.
109	χρύσεον μὲν πρώτιστα γένος μερόπων ἀνθρώπων
110	ἀθάνατοι ποίησαν Ὀλύμπια δώματʼ ἔχοντες.
111	οἳ μὲν ἐπὶ Κρόνου ἦσαν, ὅτʼ οὐρανῷ ἐμβασίλευεν·
112	ὥστε θεοὶ δʼ ἔζωον ἀκηδέα θυμὸν ἔχοντες
113	νόσφιν ἄτερ τε πόνων καὶ ὀιζύος· οὐδέ τι δειλὸν
114	γῆρας ἐπῆν, αἰεὶ δὲ πόδας καὶ χεῖρας ὁμοῖοι
115	τέρποντʼ ἐν θαλίῃσι κακῶν ἔκτοσθεν ἁπάντων·
116	θνῇσκον δʼ ὥσθʼ ὕπνῳ δεδμημένοι· ἐσθλὰ δὲ πάντα
117	τοῖσιν ἔην· καρπὸν δʼ ἔφερε ζείδωρος ἄρουρα
118	αὐτομάτη πολλόν τε καὶ ἄφθονον· οἳ δʼ ἐθελημοὶ
119	ἥσυχοι ἔργʼ ἐνέμοντο σὺν ἐσθλοῖσιν πολέεσσιν.
120	ἀφνειοὶ μήλοισι, φίλοι μακάρεσσι θεοῖσιν.
121	αὐτὰρ ἐπεὶ δὴ τοῦτο γένος κατὰ γαῖʼ ἐκάλυψε,—
122	τοὶ μὲν δαίμονες ἁγνοὶ ἐπιχθόνιοι καλέονται
123	ἐσθλοί, ἀλεξίκακοι, φύλακες θνητῶν ἀνθρώπων,
124	οἵ ῥα φυλάσσουσίν τε δίκας καὶ σχέτλια ἔργα
125	ἠέρα ἑσσάμενοι πάντη φοιτῶντες ἐπʼ αἶαν,
126	πλουτοδόται· καὶ τοῦτο γέρας βασιλήιον ἔσχον—,
127	δεύτερον αὖτε γένος πολὺ χειρότερον μετόπισθεν
128	ἀργύρεον ποίησαν Ὀλύμπια δώματʼ ἔχοντες,
129	χρυσέῳ οὔτε φυὴν ἐναλίγκιον οὔτε νόημα.
130	ἀλλʼ ἑκατὸν μὲν παῖς ἔτεα παρὰ μητέρι κεδνῇ
131	ἐτρέφετʼ ἀτάλλων, μέγα νήπιος, ᾧ ἐνὶ οἴκῳ.
132	ἀλλʼ ὅτʼ ἄρʼ ἡβήσαι τε καὶ ἥβης μέτρον ἵκοιτο,
133	παυρίδιον ζώεσκον ἐπὶ χρόνον, ἄλγεʼ ἔχοντες
134	ἀφραδίῃς· ὕβριν γὰρ ἀτάσθαλον οὐκ ἐδύναντο
135	ἀλλήλων ἀπέχειν, οὐδʼ ἀθανάτους θεραπεύειν
136	ἤθελον οὐδʼ ἔρδειν μακάρων ἱεροῖς ἐπὶ βωμοῖς,
137	ἣ θέμις ἀνθρώποις κατὰ ἤθεα. τοὺς μὲν ἔπειτα
138	Ζεὺς Κρονίδης ἔκρυψε χολούμενος, οὕνεκα τιμὰς
139	οὐκ ἔδιδον μακάρεσσι θεοῖς, οἳ Ὄλυμπον ἔχουσιν.
140	αὐτὰρ ἐπεὶ καὶ τοῦτο γένος κατὰ γαῖʼ ἐκάλυψε,—
141	τοὶ μὲν ὑποχθόνιοι μάκαρες θνητοῖς καλέονται,
142	δεύτεροι, ἀλλʼ ἔμπης τιμὴ καὶ τοῖσιν ὀπηδεῖ—,
143	Ζεὺς δὲ πατὴρ τρίτον ἄλλο γένος μερόπων ἀνθρώπων
144	χάλκειον ποίησʼ, οὐκ ἀργυρέῳ οὐδὲν ὁμοῖον,
145	ἐκ μελιᾶν, δεινόν τε καὶ ὄβριμον· οἷσιν Ἄρηος
146	ἔργʼ ἔμελεν στονόεντα καὶ ὕβριες· οὐδέ τι σῖτον
147	ἤσθιον, ἀλλʼ ἀδάμαντος ἔχον κρατερόφρονα θυμόν,
148	ἄπλαστοι· μεγάλη δὲ βίη καὶ χεῖρες ἄαπτοι
149	ἐξ ὤμων ἐπέφυκον ἐπὶ στιβαροῖσι μέλεσσιν.
150	ὧν δʼ ἦν χάλκεα μὲν τεύχεα, χάλκεοι δέ τε οἶκοι
151	χαλκῷ δʼ εἰργάζοντο· μέλας δʼ οὐκ ἔσκε σίδηρος.
152	καὶ τοὶ μὲν χείρεσσιν ὕπο σφετέρῃσι δαμέντες
153	βῆσαν ἐς εὐρώεντα δόμον κρυεροῦ Αίδαο
154	νώνυμνοι· θάνατος δὲ καὶ ἐκπάγλους περ ἐόντας
155	εἷλε μέλας, λαμπρὸν δʼ ἔλιπον φάος ἠελίοιο.
156	αὐτὰρ ἐπεὶ καὶ τοῦτο γένος κατὰ γαῖʼ ἐκάλυψεν,
157	αὖτις ἔτʼ ἄλλο τέταρτον ἐπὶ χθονὶ πουλυβοτείρῃ
158	Ζεὺς Κρονίδης ποίησε, δικαιότερον καὶ ἄρειον,
159	ἀνδρῶν ἡρώων θεῖον γένος, οἳ καλέονται
160	ἡμίθεοι, προτέρη γενεὴ κατʼ ἀπείρονα γαῖαν.
161	καὶ τοὺς μὲν πόλεμός τε κακὸς καὶ φύλοπις αἰνή,
162	τοὺς μὲν ὑφʼ ἑπταπύλῳ Θήβῃ, Καδμηίδι γαίῃ,
163	ὤλεσε μαρναμένους μήλων ἕνεκʼ Οἰδιπόδαο,
164	τοὺς δὲ καὶ ἐν νήεσσιν ὑπὲρ μέγα λαῖτμα θαλάσσης
165	ἐς Τροίην ἀγαγὼν Ἑλένης ἕνεκʼ ἠυκόμοιο.
166	ἔνθʼ ἤτοι τοὺς μὲν θανάτου τέλος ἀμφεκάλυψε,
167	τοῖς δὲ δίχʼ ἀνθρώπων βίοτον καὶ ἤθεʼ ὀπάσσας
168	Ζεὺς Κρονίδης κατένασσε πατὴρ ἐς πείρατα γαίης.
170	καὶ τοὶ μὲν ναίουσιν ἀκηδέα θυμὸν ἔχοντες
171	ἐν μακάρων νήσοισι παρʼ Ὠκεανὸν βαθυδίνην,
172	ὄλβιοι ἥρωες, τοῖσιν μελιηδέα καρπὸν
173	τρὶς ἔτεος θάλλοντα φέρει ζείδωρος ἄρουρα.
169	τηλοῦ ἀπʼ ἀθανάτων· τοῖσιν Κρόνος ἐμβασιλεύει.
169a	τοῦ γὰρ δεσμὸ ν ἔλυσε πα τὴρ ἀνδρῶν τε θεῶν τε. 
169b	τοῖσι δʼ ὁμῶς ν εάτοις τιμὴ καὶ κῦδος ὀπηδεῖ. 
169c	Πέμπτον δʼ αὖτις ἔτʼ ἄ λλο γένος θῆκʼ εὐρύοπα Ζεὺς 
169d	ἀνδρῶν, οἳ γεγάασιν ἐπὶ χθονὶ πουλυβοτείρῃ. 
174	μηκέτʼ ἔπειτʼ ὤφελλον ἐγὼ πέμπτοισι μετεῖναι
175	ἀνδράσιν, ἀλλʼ ἢ πρόσθε θανεῖν ἢ ἔπειτα γενέσθαι.
176	νῦν γὰρ δὴ γένος ἐστὶ σιδήρεον· οὐδέ ποτʼ ἦμαρ
177	παύονται καμάτου καὶ ὀιζύος, οὐδέ τι νύκτωρ
178	φθειρόμενοι. χαλεπὰς δὲ θεοὶ δώσουσι μερίμνας·
179	ἀλλʼ ἔμπης καὶ τοῖσι μεμείξεται ἐσθλὰ κακοῖσιν.
180	Ζεὺς δʼ ὀλέσει καὶ τοῦτο γένος μερόπων ἀνθρώπων,
181	εὖτʼ ἂν γεινόμενοι πολιοκρόταφοι τελέθωσιν.
182	οὐδὲ πατὴρ παίδεσσιν ὁμοίιος οὐδέ τι παῖδες,
183	οὐδὲ ξεῖνος ξεινοδόκῳ καὶ ἑταῖρος ἑταίρῳ,
184	οὐδὲ κασίγνητος φίλος ἔσσεται, ὡς τὸ πάρος περ.
185	αἶψα δὲ γηράσκοντας ἀτιμήσουσι τοκῆας·
186	μέμψονται δʼ ἄρα τοὺς χαλεποῖς βάζοντες ἔπεσσι
187	σχέτλιοι οὐδὲ θεῶν ὄπιν εἰδότες· οὐδέ κεν οἵ γε
188	γηράντεσσι τοκεῦσιν ἀπὸ θρεπτήρια δοῖεν
189	χειροδίκαι· ἕτερος δʼ ἑτέρου πόλιν ἐξαλαπάξει.
190	οὐδέ τις εὐόρκου χάρις ἔσσεται οὔτε δικαίου
191	οὔτʼ ἀγαθοῦ, μᾶλλον δὲ κακῶν ῥεκτῆρα καὶ ὕβριν
192	ἀνέρες αἰνήσουσι· δίκη δʼ ἐν χερσί, καὶ αἰδὼς
193	οὐκ ἔσται· βλάψει δʼ ὁ κακὸς τὸν ἀρείονα φῶτα
194	μύθοισιν σκολιοῖς ἐνέπων, ἐπὶ δʼ ὅρκον ὀμεῖται.
195	ζῆλος δʼ ἀνθρώποισιν ὀιζυροῖσιν ἅπασι
196	δυσκέλαδος κακόχαρτος ὁμαρτήσει, στυγερώπης.
197	καὶ τότε δὴ πρὸς Ὄλυμπον ἀπὸ χθονὸς εὐρυοδείης
198	λευκοῖσιν φάρεσσι καλυψαμένα χρόα καλὸν
199	ἀθανάτων μετὰ φῦλον ἴτον προλιπόντʼ ἀνθρώπους
200	Αἰδὼς καὶ Νέμεσις· τὰ δὲ λείψεται ἄλγεα λυγρὰ
201	θνητοῖς ἀνθρώποισι· κακοῦ δʼ οὐκ ἔσσεται ἀλκή.
202	νῦν δʼ αἶνον βασιλεῦσιν ἐρέω φρονέουσι καὶ αὐτοῖς·
203	ὧδʼ ἴρηξ προσέειπεν ἀηδόνα ποικιλόδειρον
204	ὕψι μάλʼ ἐν νεφέεσσι φέρων ὀνύχεσσι μεμαρπώς·
205	ἣ δʼ ἐλεόν, γναμπτοῖσι πεπαρμένη ἀμφʼ ὀνύχεσσι,
206	μύρετο· τὴν ὅγʼ ἐπικρατέως πρὸς μῦθον ἔειπεν·
207	δαιμονίη, τί λέληκας; ἔχει νύ σε πολλὸν ἀρείων·
208	τῇ δʼ εἶς, ᾗ σʼ ἂν ἐγώ περ ἄγω καὶ ἀοιδὸν ἐοῦσαν·
209	δεῖπνον δʼ, αἴ κʼ ἐθέλω, ποιήσομαι ἠὲ μεθήσω.
210	ἄφρων δʼ, ὅς κʼ ἐθέλῃ πρὸς κρείσσονας ἀντιφερίζειν·
211	νίκης τε στέρεται πρός τʼ αἴσχεσιν ἄλγεα πάσχει.
212	ὣς ἔφατʼ ὠκυπέτης ἴρηξ, τανυσίπτερος ὄρνις.
213	ὦ Πέρση, σὺ δʼ ἄκουε δίκης, μηδʼ ὕβριν ὄφελλε·
214	ὕβρις γάρ τε κακὴ δειλῷ βροτῷ· οὐδὲ μὲν ἐσθλὸς
215	ῥηιδίως φερέμεν δύναται, βαρύθει δέ θʼ ὑπʼ αὐτῆς
216	ἐγκύρσας ἄτῃσιν· ὁδὸς δʼ ἑτέρηφι παρελθεῖν
217	κρείσσων ἐς τὰ δίκαια· Δίκη δʼ ὑπὲρ Ὕβριος ἴσχει
218	ἐς τέλος ἐξελθοῦσα· παθὼν δέ τε νήπιος ἔγνω.
219	αὐτίκα γὰρ τρέχει Ὅρκος ἅμα σκολιῇσι δίκῃσιν.
220	τῆς δὲ Δίκης ῥόθος ἑλκομένης, ᾗ κʼ ἄνδρες ἄγωσι
221	δωροφάγοι, σκολιῇς δὲ δίκῃς κρίνωσι θέμιστας.
222	ἣ δʼ ἕπεται κλαίουσα πόλιν καὶ ἤθεα λαῶν,
223	ἠέρα ἑσσαμένη, κακὸν ἀνθρώποισι φέρουσα,
224	οἵ τε μιν ἐξελάσωσι καὶ οὐκ ἰθεῖαν ἔνειμαν.
225	Οἳ δὲ δίκας ξείνοισι καὶ ἐνδήμοισι διδοῦσιν
226	ἰθείας καὶ μή τι παρεκβαίνουσι δικαίου,
227	τοῖσι τέθηλε πόλις, λαοὶ δʼ ἀνθεῦσιν ἐν αὐτῇ·
228	εἰρήνη δʼ ἀνὰ γῆν κουροτρόφος, οὐδέ ποτʼ αὐτοῖς
229	ἀργαλέον πόλεμον τεκμαίρεται εὐρύοπα Ζεύς·
230	οὐδέ ποτʼ ἰθυδίκῃσι μετʼ ἀνδράσι λιμὸς ὀπηδεῖ
231	οὐδʼ ἄτη, θαλίῃς δὲ μεμηλότα ἔργα νέμονται.
232	τοῖσι φέρει μὲν γαῖα πολὺν βίον, οὔρεσι δὲ δρῦς
233	ἄκρη μέν τε φέρει βαλάνους, μέσση δὲ μελίσσας·
234	εἰροπόκοι δʼ ὄιες μαλλοῖς καταβεβρίθασιν·
235	τίκτουσιν δὲ γυναῖκες ἐοικότα τέκνα γονεῦσιν·
236	θάλλουσιν δʼ ἀγαθοῖσι διαμπερές· οὐδʼ ἐπὶ νηῶν
237	νίσσονται, καρπὸν δὲ φέρει ζείδωρος ἄρουρα.
238	οἷς δʼ ὕβρις τε μέμηλε κακὴ καὶ σχέτλια ἔργα,
239	τοῖς δὲ δίκην Κρονίδης τεκμαίρεται εὐρύοπα Ζεύς.
240	πολλάκι καὶ ξύμπασα πόλις κακοῦ ἀνδρὸς ἀπηύρα,
241	ὅς κεν ἀλιτραίνῃ καὶ ἀτάσθαλα μηχανάαται.
242	τοῖσιν δʼ οὐρανόθεν μέγʼ ἐπήγαγε πῆμα Κρονίων
243	λιμὸν ὁμοῦ καὶ λοιμόν· ἀποφθινύθουσι δὲ λαοί.
244	οὐδὲ γυναῖκες τίκτουσιν, μινύθουσι δὲ οἶκοι
245	Ζηνὸς φραδμοσύνῃσιν Ὀλυμπίου· ἄλλοτε δʼ αὖτε
246	ἢ τῶν γε στρατὸν εὐρὺν ἀπώλεσεν ἢ ὅ γε τεῖχος
247	ἢ νέας ἐν πόντῳ Κρονίδης ἀποαίνυται αὐτῶν.
248	ὦ βασιλῆς, ὑμεῖς δὲ καταφράζεσθε καὶ αὐτοὶ
249	τήνδε δίκην· ἐγγὺς γὰρ ἐν ἀνθρώποισιν ἐόντες
250	ἀθάνατοι φράζονται, ὅσοι σκολιῇσι δίκῃσιν
251	ἀλλήλους τρίβουσι θεῶν ὄπιν οὐκ ἀλέγοντες.
252	τρὶς γὰρ μύριοί εἰσιν ἐπὶ χθονὶ πουλυβοτείρῃ
253	ἀθάνατοι Ζηνὸς φύλακες θνητῶν ἀνθρώπων·
254	οἵ ῥα φυλάσσουσίν τε δίκας καὶ σχέτλια ἔργα
255	ἠέρα ἑσσάμενοι, πάντη φοιτῶντες ἐπʼ αἶαν.
256	ἡ δέ τε παρθένος ἐστὶ Δίκη, Διὸς ἐκγεγαυῖα,
257	κυδρή τʼ αἰδοίη τε θεῶν, οἳ Ὄλυμπον ἔχουσιν.
258	καί ῥʼ ὁπότʼ ἄν τίς μιν βλάπτῃ σκολιῶς ὀνοτάζων,
259	αὐτίκα πὰρ Διὶ πατρὶ καθεζομένη Κρονίωνι
260	γηρύετʼ ἀνθρώπων ἄδικον νόον, ὄφρʼ ἀποτίσῃ
261	δῆμος ἀτασθαλίας βασιλέων, οἳ λυγρὰ νοεῦντες
262	ἄλλῃ παρκλίνωσι δίκας σκολιῶς ἐνέποντες.
263	ταῦτα φυλασσόμενοι, βασιλῆς, ἰθύνετε †δίκας
264	δωροφάγοι, σκολιέων δὲ δικέων ἐπὶ πάγχυ λάθεσθε.
265	οἷ γʼ αὐτῷ κακὰ τεύχει ἀνὴρ ἄλλῳ κακὰ τεύχων,
266	ἡ δὲ κακὴ βουλὴ τῷ βουλεύσαντι κακίστη.
267	πάντα ἰδὼν Διὸς ὀφθαλμὸς καὶ πάντα νοήσας
268	καί νυ τάδʼ, αἴ κʼ ἐθέλῃσʼ, ἐπιδέρκεται, οὐδέ ἑ λήθει,
269	οἵην δὴ καὶ τήνδε δίκην πόλις ἐντὸς ἐέργει.
270	νῦν δὴ ἐγὼ μήτʼ αὐτὸς ἐν ἀνθρώποισι δίκαιος
271	εἴην μήτʼ ἐμὸς υἱός· ἐπεὶ κακὸν ἄνδρα δίκαιον
272	ἔμμεναι, εἰ μείζω γε δίκην ἀδικώτερος ἕξει·
273	ἀλλὰ τά γʼ οὔ πω ἔολπα τελεῖν Δία μητιόεντα.
274	ὦ Πέρση, σὺ δὲ ταῦτα μετὰ φρεσὶ βάλλεο σῇσι,
275	καὶ νυ δίκης ἐπάκουε, βίης δʼ ἐπιλήθεο πάμπαν.
276	τόνδε γὰρ ἀνθρώποισι νόμον διέταξε Κρονίων
277	ἰχθύσι μὲν καὶ θηρσὶ καὶ οἰωνοῖς πετεηνοῖς
278	ἐσθέμεν ἀλλήλους, ἐπεὶ οὐ δίκη ἐστὶ μετʼ αὐτοῖς·
279	ἀνθρώποισι δʼ ἔδωκε δίκην, ἣ πολλὸν ἀρίστη
280	γίγνεται· εἰ γάρ τίς κʼ ἐθέλῃ τὰ δίκαιʼ ἀγορεῦσαι
281	γιγνώσκων, τῷ μέν τʼ ὄλβον διδοῖ εὐρύοπα Ζεύς·
282	ὃς δέ κε μαρτυρίῃσι ἑκὼν ἐπίορκον ὀμόσσας
283	ψεύσεται, ἐν δὲ δίκην βλάψας νήκεστον ἀασθῇ,
284	τοῦ δέ τʼ ἀμαυροτέρη γενεὴ μετόπισθε λέλειπται·
285	ἀνδρὸς δʼ εὐόρκου γενεὴ μετόπισθεν ἀμείνων.
286	σοὶ δʼ ἐγὼ ἐσθλὰ νοέων ἐρέω, μέγα νήπιε Πέρση.
287	τὴν μέν τοι κακότητα καὶ ἰλαδὸν ἔστιν ἑλέσθαι
288	ῥηιδίως· λείη μὲν ὁδός, μάλα δʼ ἐγγύθι ναίει·
289	τῆς δʼ ἀρετῆς ἱδρῶτα θεοὶ προπάροιθεν ἔθηκαν
290	ἀθάνατοι· μακρὸς δὲ καὶ ὄρθιος οἶμος ἐς αὐτὴν
291	καὶ τρηχὺς τὸ πρῶτον· ἐπὴν δʼ εἰς ἄκρον ἵκηται,
292	ῥηιδίη δὴ ἔπειτα πέλει, χαλεπή περ ἐοῦσα.
293	οὗτος μὲν πανάριστος, ὃς αὐτὸς πάντα νοήσῃ
294	φρασσάμενος, τά κʼ ἔπειτα καὶ ἐς τέλος ᾖσιν ἀμείνω·
295	ἐσθλὸς δʼ αὖ κἀκεῖνος, ὃς εὖ εἰπόντι πίθηται·
296	ὃς δέ κε μήτʼ αὐτὸς νοέῃ μήτʼ ἄλλου ἀκούων
297	ἐν θυμῷ βάλληται, ὃ δʼ αὖτʼ ἀχρήιος ἀνήρ.
298	ἀλλὰ σύ γʼ ἡμετέρης μεμνημένος αἰὲν ἐφετμῆς
299	ἐργάζευ, Πέρση, δῖον γένος, ὄφρα σε λιμὸς
300	ἐχθαίρῃ, φιλέῃ δέ σʼ ἐυστέφανος Δημήτηρ
301	αἰδοίη, βιότου δὲ τεὴν πιμπλῇσι καλιήν·
302	λιμὸς γάρ τοι πάμπαν ἀεργῷ σύμφορος ἀνδρί.
303	τῷ δὲ θεοὶ νεμεσῶσι καὶ ἀνέρες, ὅς κεν ἀεργὸς
304	ζώῃ, κηφήνεσσι κοθούροις εἴκελος ὀργήν,
305	οἵ τε μελισσάων κάματον τρύχουσιν ἀεργοὶ
306	ἔσθοντες· σοὶ δʼ ἔργα φίλʼ ἔστω μέτρια κοσμεῖν,
307	ὥς κέ τοι ὡραίου βιότου πλήθωσι καλιαί.
308	ἐξ ἔργων δʼ ἄνδρες πολύμηλοί τʼ ἀφνειοί τε·
309	καὶ ἐργαζόμενοι πολὺ φίλτεροι ἀθανάτοισιν.
311	ἔργον δʼ οὐδὲν ὄνειδος, ἀεργίη δέ τʼ ὄνειδος.
312	εἰ δέ κε ἐργάζῃ, τάχα σε ζηλώσει ἀεργὸς
313	πλουτεῦντα· πλούτῳ δʼ ἀρετὴ καὶ κῦδος ὀπηδεῖ.
314	δαίμονι δʼ οἷος ἔησθα, τὸ ἐργάζεσθαι ἄμεινον,
315	εἴ κεν ἀπʼ ἀλλοτρίων κτεάνων ἀεσίφρονα θυμὸν
316	εἰς ἔργον τρέψας μελετᾷς βίου, ὥς σε κελεύω.
317	αἰδὼς δʼ οὐκ ἀγαθὴ κεχρημένον ἄνδρα κομίζει,
318	αἰδώς, ἥ τʼ ἄνδρας μέγα σίνεται ἠδʼ ὀνίνησιν.
319	αἰδώς τοι πρὸς ἀνολβίῃ, θάρσος δὲ πρὸς ὄλβῳ.
320	χρήματα δʼ οὐχ ἁρπακτά, θεόσδοτα πολλὸν ἀμείνω.
321	εἰ γάρ τις καὶ χερσὶ βίῃ μέγαν ὄλβον ἕληται,
322	ἢ ὅ γʼ ἀπὸ γλώσσης ληίσσεται, οἷά τε πολλὰ
323	γίγνεται, εὖτʼ ἂν δὴ κέρδος νόον ἐξαπατήσῃ
324	ἀνθρώπων, αἰδῶ δέ τʼ ἀναιδείη κατοπάζῃ·
325	ῥεῖα δέ μιν μαυροῦσι θεοί, μινύθουσι δὲ οἶκον
326	ἀνέρι τῷ, παῦρον δέ τʼ ἐπὶ χρόνον ὄλβος ὀπηδεῖ.
327	ἶσον δʼ ὅς θʼ ἱκέτην ὅς τε ξεῖνον κακὸν ἔρξῃ,
328	ὅς τε κασιγνήτοιο ἑοῦ ἀνὰ δέμνια βαίνῃ
329	κρυπταδίης εὐνῆς ἀλόχου, παρακαίρια ῥέζων,
330	ὅς τέ τευ ἀφραδίῃς ἀλιταίνεται ὀρφανὰ τέκνα,
331	ὅς τε γονῆα γέροντα κακῷ ἐπὶ γήραος οὐδῷ
332	νεικείῃ χαλεποῖσι καθαπτόμενος ἐπέεσσιν·
333	τῷ δʼ ἦ τοι Ζεὺς αὐτὸς ἀγαίεται, ἐς δὲ τελευτὴν
334	ἔργων ἀντʼ ἀδίκων χαλεπὴν ἐπέθηκεν ἀμοιβήν.
335	ἀλλὰ σὺ τῶν μὲν πάμπαν ἔεργʼ ἀεσίφρονα θυμόν.
336	κὰδ δύναμιν δʼ ἔρδειν ἱέρʼ ἀθανάτοισι θεοῖσιν
337	ἁγνῶς καὶ καθαρῶς, ἐπὶ δʼ ἀγλαὰ μηρία καίειν·
338	ἄλλοτε δὲ σπονδῇσι θύεσσί τε ἱλάσκεσθαι,
339	ἠμὲν ὅτʼ εὐνάζῃ καὶ ὅτʼ ἂν φάος ἱερὸν ἔλθῃ,
340	ὥς κέ τοι ἵλαον κραδίην καὶ θυμὸν ἔχωσιν,
341	ὄφρʼ ἄλλων ὠνῇ κλῆρον, μὴ τὸν τεὸν ἄλλος.
342	τὸν φιλέοντʼ ἐπὶ δαῖτα καλεῖν, τὸν δʼ ἐχθρὸν ἐᾶσαι·
343	τὸν δὲ μάλιστα καλεῖν, ὅς τις σέθεν ἐγγύθι ναίει·
344	εἰ γάρ τοι καὶ χρῆμʼ ἐγχώριον ἄλλο γένηται,
345	γείτονες ἄζωστοι ἔκιον, ζώσαντο δὲ πηοί.
346	πῆμα κακὸς γείτων, ὅσσον τʼ ἀγαθὸς μέγʼ ὄνειαρ.
347	ἔμμορέ τοι τιμῆς, ὅς τʼ ἔμμορε γείτονος ἐσθλοῦ.
348	οὐδʼ ἂν βοῦς ἀπόλοιτʼ, εἰ μὴ γείτων κακὸς εἴη.
349	εὖ μὲν μετρεῖσθαι παρὰ γείτονος, εὖ δʼ ἀποδοῦναι,
350	αὐτῷ τῷ μέτρῳ, καὶ λώιον, αἴ κε δύνηαι,
351	ὡς ἂν χρηίζων καὶ ἐς ὕστερον ἄρκιον εὕρῃς.
352	μὴ κακὰ κερδαίνειν· κακὰ κέρδεα ἶσʼ ἀάτῃσιν.
353	τὸν φιλέοντα φιλεῖν, καὶ τῷ προσιόντι προσεῖναι.
354	καὶ δόμεν, ὅς κεν δῷ, καὶ μὴ δόμεν, ὅς κεν μὴ δῷ.
355	δώτῃ μέν τις ἔδωκεν, ἀδώτῃ δʼ οὔτις ἔδωκεν.
356	δὼς ἀγαθή, ἅρπαξ δὲ κακή, θανάτοιο δότειρα.
357	ὃς μὲν γάρ κεν ἀνὴρ ἐθέλων, ὅ γε, κεἰ μέγα δοίη,
358	χαίρει τῷ δώρῳ καὶ τέρπεται ὃν κατὰ θυμόν·
359	ὃς δέ κεν αὐτὸς ἕληται ἀναιδείηφι πιθήσας,
360	καί τε σμικρὸν ἐόν, τό γʼ ἐπάχνωσεν φίλον ἦτορ.
363	ὃς δʼ ἐπʼ ἐόντι φέρει, ὃ δʼ ἀλέξεται αἴθοπα λιμόν·
361	εἰ γάρ κεν καὶ σμικρὸν ἐπὶ σμικρῷ καταθεῖο
362	καὶ θαμὰ τοῦτʼ ἔρδοις, τάχα κεν μέγα καὶ τὸ γένοιτο.
364	οὐδὲ τό γʼ ἐν οἴκῳ κατακείμενον ἀνέρα κήδει.
365	οἴκοι βέλτερον εἶναι, ἐπεὶ βλαβερὸν τὸ θύρηφιν.
366	ἐσθλὸν μὲν παρεόντος ἑλέσθαι, πῆμα δὲ θυμῷ
367	χρηίζειν ἀπεόντος, ἅ σε φράζεσθαι ἄνωγα.
368	ἀρχομένου δὲ πίθου καὶ λήγοντος κορέσασθαι,
369	μεσσόθι φείδεσθαι· δειλὴ δʼ ἐνὶ πυθμένι φειδώ.
370	μισθὸς δʼ ἀνδρὶ φίλῳ εἰρημένος ἄρκιος ἔστω.
371	καί τε κασιγνήτῳ γελάσας ἐπὶ μάρτυρα θέσθαι.
372	πίστεις γάρ τοι ὁμῶς καὶ ἀπιστίαι ὤλεσαν ἄνδρας.
373	μὴ δὲ γυνή σε νόον πυγοστόλος ἐξαπατάτω
374	αἱμύλα κωτίλλουσα, τεὴν διφῶσα καλιήν.
375	ὃς δὲ γυναικὶ πέποιθε, πέποιθʼ ὅ γε φηλήτῃσιν.
376	μουνογενὴς δὲ πάις εἴη πατρώιον οἶκον
377	φερβέμεν ὣς γὰρ πλοῦτος ἀέξεται ἐν μεγάροισιν.
378	γηραιὸς δὲ θάνοις ἕτερον παῖδʼ ἐγκαταλείπων.
379	ῥεῖα δέ κεν πλεόνεσσι πόροι Ζεὺς ἄσπετον ὄλβον.
380	πλείων μὲν πλεόνων μελέτη, μείζων δʼ ἐπιθήκη.
381	σοὶ δʼ εἰ πλούτου θυμὸς ἐέλδεται ἐν φρεσὶν ᾗσιν,
382	ὧδʼ ἔρδειν, καὶ ἔργον ἐπʼ ἔργῳ ἐργάζεσθαι.
383	πληιάδων Ἀτλαγενέων ἐπιτελλομενάων
384	ἄρχεσθʼ ἀμήτου, ἀρότοιο δὲ δυσομενάων.
385	αἳ δή τοι νύκτας τε καὶ ἤματα τεσσαράκοντα
386	κεκρύφαται, αὖτις δὲ περιπλομένου ἐνιαυτοῦ
387	φαίνονται τὰ πρῶτα χαρασσομένοιο σιδήρου.
388	οὗτός τοι πεδίων πέλεται νόμος, οἵ τε θαλάσσης
389	ἐγγύθι ναιετάουσʼ, οἵ τʼ ἄγκεα βησσήεντα,
390	πόντου κυμαίνοντος ἀπόπροθι, πίονα χῶρον
391	ναίουσιν· γυμνὸν σπείρειν, γυμνὸν δὲ βοωτεῖν,
392	γυμνὸν δʼ ἀμάειν, εἴ χʼ ὥρια πάντʼ ἐθέλῃσθα
393	ἔργα κομίζεσθαι Δημήτερος· ὥς τοι ἕκαστα
394	ὥριʼ ἀέξηται, μή πως τὰ μέταζε χατίζων
395	πτώσσῃς ἀλλοτρίους οἴκους καὶ μηδὲν ἀνύσσῃς.
396	ὡς καὶ νῦν ἐπʼ ἔμʼ ἦλθες· ἐγὼ δέ τοι οὐκ ἐπιδώσω
397	οὐδʼ ἐπιμετρήσω· ἐργάζευ, νήπιε Πέρση,
398	ἔργα, τά τʼ ἀνθρώποισι θεοὶ διετεκμήραντο,
399	μή ποτε σὺν παίδεσσι γυναικί τε θυμὸν ἀχεύων
400	ζητεύῃς βίοτον κατὰ γείτονας, οἳ δʼ ἀμελῶσιν.
401	δὶς μὲν γὰρ καὶ τρὶς τάχα τεύξεαι· ἢν δʼ ἔτι λυπῇς,
402	χρῆμα μὲν οὐ πρήξεις, σὺ δʼ ἐτώσια πόλλʼ ἀγορεύσεις·
403	ἀχρεῖος δʼ ἔσται ἐπέων νομός. ἀλλά σʼ ἄνωγα
404	φράζεσθαι χρειῶν τε λύσιν λιμοῦ τʼ ἀλεωρήν.
405	οἶκον μὲν πρώτιστα γυναῖκά τε βοῦν τʼ ἀροτῆρα,
406	κτητήν, οὐ γαμετήν, ἥτις καὶ βουσὶν ἕποιτο,
407	χρήματα δʼ ἐν οἴκῳ πάντʼ ἄρμενα ποιήσασθαι,
408	μὴ σὺ μὲν αἰτῇς ἄλλον, ὃ δʼ ἀρνῆται, σὺ δὲ τητᾷ,
409	ἡ δʼ ὥρη παραμείβηται, μινύθῃ δὲ τὸ ἔργον.
410	μηδʼ ἀναβάλλεσθαι ἔς τʼ αὔριον ἔς τε ἔνηφιν·
411	οὐ γὰρ ἐτωσιοεργὸς ἀνὴρ πίμπλησι καλιὴν
412	οὐδʼ ἀναβαλλόμενος· μελέτη δὲ τὸ ἔργον ὀφέλλει·
413	αἰεὶ δʼ ἀμβολιεργὸς ἀνὴρ ἄτῃσι παλαίει.
414	ἦμος δὴ λήγει μένος ὀξέος ἠελίοιο
415	καύματος ἰδαλίμου, μετοπωρινὸν ὀμβρήσαντος
416	Ζηνὸς ἐρισθενέος, μετὰ δὲ τρέπεται βρότεος χρὼς
417	πολλὸν ἐλαφρότερος· δὴ γὰρ τότε Σείριος ἀστὴρ
418	βαιὸν ὑπὲρ κεφαλῆς κηριτρεφέων ἀνθρώπων
419	ἔρχεται ἠμάτιος, πλεῖον δέ τε νυκτὸς ἐπαυρεῖ·
420	τῆμος ἀδηκτοτάτη πέλεται τμηθεῖσα σιδήρῳ
421	ὕλη, φύλλα δʼ ἔραζε χέει, πτόρθοιό τε λήγει·
422	τῆμος ἄρʼ ὑλοτομεῖν μεμνημένος ὥρια ἔργα.
423	ὄλμον μὲν τριπόδην τάμνειν, ὕπερον δὲ τρίπηχυν,
424	ἄξονα δʼ ἑπταπόδην· μάλα γάρ νύ τοι ἄρμενον οὕτω·
425	εἰ δέ κεν ὀκταπόδην, ἀπὸ καὶ σφῦράν κε τάμοιο.
426	τρισπίθαμον δʼ ἄψιν τάμνειν δεκαδώρῳ ἀμάξῃ.
427	πόλλʼ ἐπικαμπύλα κᾶλα· φέρειν δὲ γύην, ὅτʼ ἂν εὕρῃς,
428	ἐς οἶκον, κατʼ ὄρος διζήμενος ἢ κατʼ ἄρουραν,
429	πρίνινον· ὃς γὰρ βουσὶν ἀροῦν ὀχυρώτατός ἐστιν,
430	εὖτʼ ἂν Ἀθηναίης δμῷος ἐν ἐλύματι πήξας
431	γόμφοισιν πελάσας προσαρήρεται ἱστοβοῆι.
432	δοιὰ δὲ θέσθαι ἄροτρα, πονησάμενος κατὰ οἶκον,
433	αὐτόγυον καὶ πηκτόν, ἐπεὶ πολὺ λώιον οὕτω·
434	εἴ χʼ ἕτερον ἄξαις, ἕτερόν κʼ ἐπὶ βουσὶ βάλοιο.
435	δάφνης δʼ ἢ πτελέης ἀκιώτατοι ἱστοβοῆες,
436	δρυὸς ἔλυμα, γύης πρίνου· βόε δʼ ἐνναετήρω
437	ἄρσενε κεκτῆσθαι, τῶν γὰρ σθένος οὐκ ἀλαπαδνόν,
438	ἥβης μέτρον ἔχοντε· τὼ ἐργάζεσθαι ἀρίστω.
439	οὐκ ἂν τώ γʼ ἐρίσαντε ἐν αὔλακι κὰμ μὲν ἄροτρον
440	ἄξειαν, τὸ δὲ ἔργον ἐτώσιον αὖθι λίποιεν.
441	τοῖς δʼ ἅμα τεσσαρακονταετὴς αἰζηὸς ἕποιτο
442	ἄρτον δειπνήσας τετράτρυφον, ὀκτάβλωμον,
443	ὃς ἔργου μελετῶν ἰθεῖάν κʼ αὔλακʼ ἐλαύνοι,
444	μηκέτι παπταίνων μεθʼ ὁμήλικας, ἀλλʼ ἐπὶ ἔργῳ
445	θυμὸν ἔχων· τοῦ δʼ οὔτι νεώτερος ἄλλος ἀμείνων
446	σπέρματα δάσσασθαι καὶ ἐπισπορίην ἀλέασθαι.
447	κουρότερος γὰρ ἀνὴρ μεθʼ ὁμήλικας ἐπτοίηται.
448	φράζεσθαι δʼ, εὖτʼ ἂν γεράνου φωνὴν ἐπακούσῃς
449	ὑψόθεν ἐκ νεφέων ἐνιαύσια κεκληγυίης·
450	ἥτʼ ἀρότοιό τε σῆμα φέρει καὶ χείματος ὥρην
451	δεικνύει ὀμβρηροῦ· κραδίην δʼ ἔδακʼ ἀνδρὸς ἀβούτεω·
452	δὴ τότε χορτάζειν ἕλικας βόας ἔνδον ἐόντας·
453	ῥηίδιον γὰρ ἔπος εἰπεῖν· βόε δὸς καὶ ἄμαξαν·
454	ῥηίδιον δʼ ἀπανήνασθαι· πάρα ἔργα βόεσσιν.
455	φησὶ δʼ ἀνὴρ φρένας ἀφνειὸς πήξασθαι ἄμαξαν,
456	νήπιος, οὐδὲ τὸ οἶδʼ· ἑκατὸν δέ τε δούρατʼ ἀμάξης,
457	τῶν πρόσθεν μελέτην ἐχέμεν οἰκήια θέσθαι.
458	εὖτʼ ἂν δὲ πρώτιστʼ ἄροτος θνητοῖσι φανείῃ,
459	δὴ τότʼ ἐφορμηθῆναι ὁμῶς δμῶές τε καὶ αὐτὸς
460	αὔην καὶ διερὴν ἀρόων ἀρότοιο καθʼ ὥρην,
461	πρωὶ μάλα σπεύδων, ἵνα τοι πλήθωσιν ἄρουραι.
462	ἦρι πολεῖν· θέρεος δὲ νεωμένη οὔ σʼ ἀπατήσει.
463	νειὸν δὲ σπείρειν ἔτι κουφίζουσαν ἄρουραν·
464	νειὸς ἀλεξιάρη παίδων εὐκηλήτειρα.
465	εὔχεσθαι δὲ Διὶ χθονίῳ Δημήτερί θʼ ἁγνῇ,
466	ἐκτελέα βρίθειν Δημήτερος ἱερὸν ἀκτήν,
467	ἀρχόμενος τὰ πρῶτʼ ἀρότου, ὅτʼ ἂν ἄκρον ἐχέτλης
468	χειρὶ λαβὼν ὅρπηκα βοῶν ἐπὶ νῶτον ἵκηαι
469	ἔνδρυον ἑλκόντων μεσάβων. ὁ δὲ τυτθὸς ὄπισθε
470	δμῷος ἔχων μακέλην πόνον ὀρνίθεσσι τιθείη
471	σπέρμα κατακρύπτων· ἐυθημοσύνη γὰρ ἀρίστη
472	θνητοῖς ἀνθρώποις, κακοθημοσύνη δὲ κακίστη.
473	ὧδέ κεν ἀδροσύνῃ στάχυες νεύοιεν ἔραζε,
474	εἰ τέλος αὐτὸς ὄπισθεν Ὀλύμπιος ἐσθλὸν ὀπάζοι,
475	ἐκ δʼ ἀγγέων ἐλάσειας ἀράχνια· καί σε ἔολπα
476	γηθήσειν βιότου αἰρεύμενον ἔνδον ἐόντος.
477	εὐοχθέων δʼ ἵξεαι πολιὸν ἔαρ, οὐδὲ πρὸς ἄλλους
478	αὐγάσεαι· σέο δʼ ἄλλος ἀνὴρ κεχρημένος ἔσται.
479	εἰ δέ κεν ἠελίοιο τροπῇς ἀρόῳς χθόνα δῖαν,
480	ἥμενος ἀμήσεις ὀλίγον περὶ χειρὸς ἐέργων,
481	ἀντία δεσμεύων κεκονιμένος, οὐ μάλα χαίρων,
482	οἴσεις δʼ ἐν φορμῷ· παῦροι δέ σε θηήσονται.
483	ἄλλοτε δʼ ἀλλοῖος Ζηνὸς νόος αἰγιόχοιο,
484	ἀργαλέος δʼ ἄνδρεσσι καταθνητοῖσι νοῆσαι.
485	εἰ δέ κεν ὄψʼ ἀρόσῃς, τόδε κέν τοι φάρμακον εἴη·
486	ἦμος κόκκυξ κοκκύζει δρυὸς ἐν πετάλοισι
487	τὸ πρῶτον, τέρπει δὲ βροτοὺς ἐπʼ ἀπείρονα γαῖαν,
488	τῆμος Ζεὺς ὕοι τρίτῳ ἤματι μηδʼ ἀπολήγοι,
489	μήτʼ ἄρʼ ὑπερβάλλων βοὸς ὁπλὴν μήτʼ ἀπολείπων·
490	οὕτω κʼ ὀψαρότης πρῳηρότῃ ἰσοφαρίζοι.
491	ἐν θυμῷ δʼ εὖ πάντα φυλάσσεο· μηδέ σε λήθοι
492	μήτʼ ἔαρ γιγνόμενον πολιὸν μήθʼ ὥριος ὄμβρος.
493	πὰρ δʼ ἴθι χάλκειον θῶκον καὶ ἐπαλέα λέσχην
494	ὥρῃ χειμερίῃ, ὁπότε κρύος ἀνέρα ἔργων
495	ἰσχάνει, ἔνθα κʼ ἄοκνος ἀνὴρ μέγα οἶκον ὀφέλλοι,
496	μή σε κακοῦ χειμῶνος ἀμηχανίη καταμάρψῃ
497	σὺν πενίῃ, λεπτῇ δὲ παχὺν πόδα χειρὶ πιέζῃς.
498	πολλὰ δʼ ἀεργὸς ἀνήρ, κενεὴν ἐπὶ ἐλπίδα μίμνων,
499	χρηίζων βιότοιο, κακὰ προσελέξατο θυμῷ.
500	ἐλπὶς δʼ οὐκ ἀγαθὴ κεχρημένον ἄνδρα κομίζει,
501	ἥμενον ἐν λέσχῃ, τῷ μὴ βίος ἄρκιος εἴη.
502	δείκνυε δὲ δμώεσσι θέρευς ἔτι μέσσου ἐόντος·
503	οὐκ αἰεὶ θέρος ἐσσεῖται, ποιεῖσθε καλιάς.
504	μῆνα δὲ Ληναιῶνα, κάκʼ ἤματα, βουδόρα πάντα,
505	τοῦτον ἀλεύασθαι, καὶ πηγάδας, αἵτʼ ἐπὶ γαῖαν
506	πνεύσαντος Βορέαο δυσηλεγέες τελέθουσιν,
507	ὅστε διὰ Θρῄκης ἱπποτρόφου εὐρέι πόντῳ
508	ἐμπνεύσας ὤρινε· μέμυκε δὲ γαῖα καὶ ὕλη·
509	πολλὰς δὲ δρῦς ὑψικόμους ἐλάτας τε παχείας
510	οὔρεος ἐν βήσσῃς πιλνᾷ χθονὶ πουλυβοτείρῃ
511	ἐμπίπτων, καὶ πᾶσα βοᾷ τότε νήριτος ὕλη.
512	θῆρες δὲ φρίσσουσʼ, οὐρὰς δʼ ὑπὸ μέζεʼ ἔθεντο,
513	τῶν καὶ λάχνῃ δέρμα κατάσκιον· ἀλλά νυ καὶ τῶν
514	ψυχρὸς ἐὼν διάησι δασυστέρνων περ ἐόντων.
515	καί τε διὰ ῥινοῦ βοὸς ἔρχεται, οὐδέ μιν ἴσχει·
516	καί τε διʼ αἶγα ἄησι τανύτριχα· πώεα δʼ οὔ τι,
517	οὕνεκʼ ἐπηεταναὶ τρίχες αὐτῶν, οὐ διάησιν
518	ἲς ἀνέμου Βορέου· τροχαλὸν δὲ γέροντα τίθησιν.
519	καὶ διὰ παρθενικῆς ἁπαλόχροος οὐ διάησιν,
520	ἥτε δόμων ἔντοσθε φίλῃ παρὰ μητέρι μίμνει
521	οὔ πω ἔργα ἰδυῖα πολυχρύσου Ἀφροδίτης·
522	εὖ τε λοεσσαμένη τέρενα χρόα καὶ λίπʼ ἐλαίῳ
523	χρισαμένη μυχίη καταλέξεται ἔνδοθι οἴκου
524	ἤματι χειμερίῳ, ὅτʼ ἀνόστεος ὃν πόδα τένδει
525	ἔν τʼ ἀπύρῳ οἴκῳ καὶ ἤθεσι λευγαλέοισιν.
526	οὐδέ οἱ ἠέλιος δείκνυ νομὸν ὁρμηθῆναι·
527	ἀλλʼ ἐπὶ κυανέων ἀνδρῶν δῆμόν τε πόλιν τε
528	στρωφᾶται, βράδιον δὲ Πανελλήνεσσι φαείνει.
529	καὶ τότε δὴ κεραοὶ καὶ νήκεροι ὑληκοῖται
530	λυγρὸν μυλιόωντες ἀνὰ δρία βησσήεντα
531	φεύγουσιν· καὶ πᾶσιν ἐνὶ φρεσὶ τοῦτο μέμηλεν,
532	ὡς σκέπα μαιόμενοι πυκινοὺς κευθμῶνας ἔχωσι
533	καὶ γλάφυ πετρῆεν· τότε δὴ τρίποδι βροτῷ ἶσοι,
534	οὗ τʼ ἐπὶ νῶτα ἔαγε, κάρη δʼ εἰς οὖδας ὁρᾶται,
535	τῷ ἴκελοι φοιτῶσιν, ἀλευόμενοι νίφα λευκήν.
536	καὶ τότε ἕσσασθαι ἔρυμα χροός, ὥς σε κελεύω,
537	χλαῖνάν τε μαλακὴν καὶ τερμιόεντα χιτῶνα·
538	στήμονι δʼ ἐν παύρῳ πολλὴν κρόκα μηρύσασθαι·
539	τὴν περιέσσασθαι, ἵνα τοι τρίχες ἀτρεμέωσι,
540	μηδʼ ὀρθαὶ φρίσσωσιν ἀειρόμεναι κατὰ σῶμα.
541	ἀμφὶ δὲ ποσσὶ πέδιλα βοὸς ἶφι κταμένοιο
542	ἄρμενα δήσασθαι, πίλοις ἔντοσθε πυκάσσας.
543	πρωτογόνων δʼ ἐρίφων, ὁπότʼ ἂν κρύος ὥριον ἔλθῃ,
544	δέρματα συρράπτειν νεύρῳ βοός, ὄφρʼ ἐπὶ νώτῳ
545	ὑετοῦ ἀμφιβάλῃ ἀλέην· κεφαλῆφι δʼ ὕπερθεν
546	πῖλον ἔχειν ἀσκητόν, ἵνʼ οὔατα μὴ καταδεύῃ·
547	ψυχρὴ γάρ τʼ ἠὼς πέλεται Βορέαο πεσόντος
548	ἠώιος δʼ ἐπὶ γαῖαν ἀπʼ οὐρανοῦ ἀστερόεντος
549	ἀὴρ πυροφόρος τέταται μακάρων ἐπὶ ἔργοις·
550	ὅστε ἀρυσάμενος ποταμῶν ἄπο αἰεναόντων,
551	ὑψοῦ ὑπὲρ γαίης ἀρθεὶς ἀνέμοιο θυέλλῃ
552	ἄλλοτε μέν θʼ ὕει ποτὶ ἕσπερον, ἄλλοτʼ ἄησι
553	πυκνὰ Θρηικίου Βορέου νέφεα κλονέοντος.
554	τὸν φθάμενος ἔργον τελέσας οἶκόνδε νέεσθαι,
555	μή ποτέ σʼ οὐρανόθεν σκοτόεν νέφος ἀμφικαλύψῃ,
556	χρῶτα δὲ μυδαλέον θήῃ κατά θʼ εἵματα δεύσῃ.
557	ἀλλʼ ὑπαλεύασθαι· μεὶς γὰρ χαλεπώτατος οὗτος,
558	χειμέριος, χαλεπὸς προβάτοις, χαλεπὸς δʼ ἀνθρώποις.
559	τῆμος τὤμισυ βουσίν, ἐπʼ ἀνέρι δὲ πλέον εἴη
560	ἁρμαλιῆς· μακραὶ γὰρ ἐπίρροθοι εὐφρόναι εἰσίν.
561	ταῦτα φυλασσόμενος τετελεσμένον εἰς ἐνιαυτὸν
562	ἰσοῦσθαι νύκτας τε καὶ ἤματα, εἰσόκεν αὖτις
563	γῆ πάντων μήτηρ καρπὸν σύμμικτον ἐνείκῃ.
564	εὖτʼ ἂν δʼ ἑξήκοντα μετὰ τροπὰς ἠελίοιο
565	χειμέριʼ ἐκτελέσῃ Ζεὺς ἤματα, δή ῥα τότʼ ἀστὴρ
566	Ἀρκτοῦρος προλιπὼν ἱερὸν ῥόον Ὠκεανοῖο
567	πρῶτον παμφαίνων ἐπιτέλλεται ἀκροκνέφαιος.
568	τὸν δὲ μέτʼ ὀρθογόη Πανδιονὶς ὦρτο χελιδὼν
569	ἐς φάος ἀνθρώποις, ἔαρος νέον ἱσταμένοιο.
570	τὴν φθάμενος οἴνας περταμνέμεν· ὣς γὰρ ἄμεινον.
571	ἀλλʼ ὁπότʼ ἂν φερέοικος ἀπὸ χθονὸς ἂμ φυτὰ βαίνῃ
572	Πληιάδας φεύγων, τότε δὴ σκάφος οὐκέτι οἰνέων·
573	ἀλλʼ ἅρπας τε χαρασσέμεναι καὶ δμῶας ἐγείρειν·
574	φεύγειν δὲ σκιεροὺς θώκους καὶ ἐπʼ ἠόα κοῖτον
575	ὥρῃ ἐν ἀμήτου, ὅτε τʼ ἠέλιος χρόα κάρφει.
576	τημοῦτος σπεύδειν καὶ οἴκαδε καρπὸν ἀγινεῖν
577	ὄρθρου ἀνιστάμενος, ἵνα τοι βίος ἄρκιος εἴη.
578	ἠὼς γὰρ ἔργοιο τρίτην ἀπομείρεται αἶσαν,
579	ἠώς τοι προφέρει μὲν ὁδοῦ, προφέρει δὲ καὶ ἔργου,
580	ἠώς, ἥτε φανεῖσα πολέας ἐπέβησε κελεύθου
581	ἀνθρώπους πολλοῖσί τʼ ἐπὶ ζυγὰ βουσὶ τίθησιν.
582	ἦμος δὲ σκόλυμός τʼ ἀνθεῖ καὶ ἠχέτα τέττιξ
583	δενδρέῳ ἐφεζόμενος λιγυρὴν καταχεύετʼ ἀοιδὴν
584	πυκνὸν ὑπὸ πτερύγων, θέρεος καματώδεος ὥρῃ,
585	τῆμος πιόταταί τʼ αἶγες καὶ οἶνος ἄριστος,
586	μαχλόταται δὲ γυναῖκες, ἀφαυρότατοι δέ τοι ἄνδρες
587	εἰσίν, ἐπεὶ κεφαλὴν καὶ γούνατα Σείριος ἄζει,
588	αὐαλέος δέ τε χρὼς ὑπὸ καύματος· ἀλλὰ τότʼ ἤδη
589	εἴη πετραίη τε σκιὴ καὶ βίβλινος οἶνος,
590	μάζα τʼ ἀμολγαίη γάλα τʼ αἰγῶν σβεννυμενάων,
591	καὶ βοὸς ὑλοφάγοιο κρέας μή πω τετοκυίης
592	πρωτογόνων τʼ ἐρίφων· ἐπὶ δʼ αἴθοπα πινέμεν οἶνον,
593	ἐν σκιῇ ἑζόμενον, κεκορημένον ἦτορ ἐδωδῆς,
594	ἀντίον ἀκραέος Ζεφύρου τρέψαντα πρόσωπα,
595	κρήνης τʼ αἰενάου καὶ ἀπορρύτου, ἥτʼ ἀθόλωτος,
596	τρὶς ὕδατος προχέειν, τὸ δὲ τέτρατον ἱέμεν οἴνου.
597	δμωσὶ δʼ ἐποτρύνειν Δημήτερος ἱερὸν ἀκτὴν
598	δινέμεν, εὖτʼ ἂν πρῶτα φανῇ σθένος Ὠαρίωνος,
599	χώρῳ ἐν εὐαέι καὶ ἐυτροχάλῳ ἐν ἀλωῇ.
600	μέτρῳ δʼ εὖ κομίσασθαι ἐν ἄγγεσιν· αὐτὰρ ἐπὴν δὴ
601	πάντα βίον κατάθηαι ἐπάρμενον ἔνδοθι οἴκου,
602	θῆτά τʼ ἄοικον ποιεῖσθαι καὶ ἄτεκνον ἔριθον
603	δίζησθαι κέλομαι· χαλεπὴ δʼ ὑπόπορτις ἔριθος·
604	καὶ κύνα καρχαρόδοντα κομεῖν, μὴ φείδεο σίτου,
605	μή ποτέ σʼ ἡμερόκοιτος ἀνὴρ ἀπὸ χρήμαθʼ ἕληται.
606	χόρτον δʼ ἐσκομίσαι καὶ συρφετόν, ὄφρα τοι εἴη
607	βουσὶ καὶ ἡμιόνοισιν ἐπηετανόν. αὐτὰρ ἔπειτα
608	δμῶας ἀναψῦξαι φίλα γούνατα καὶ βόε λῦσαι.
609	εὖτʼ ἂν δʼ Ὠαρίων καὶ Σείριος ἐς μέσον ἔλθῃ
610	οὐρανόν, Ἀρκτοῦρον δʼ ἐσίδῃ ῥοδοδάκτυλος Ηώς,
611	ὦ Πέρση, τότε πάντας ἀποδρέπεν οἴκαδε βότρυς·
612	δεῖξαι δʼ ἠελίῳ δέκα τʼ ἤματα καὶ δέκα νύκτας,
613	πέντε δὲ συσκιάσαι, ἕκτῳ δʼ εἰς ἄγγεʼ ἀφύσσαι
614	δῶρα Διωνύσου πολυγηθέος. αὐτὰρ ἐπὴν δὴ
615	Πληιάδες θʼ Ὑάδες τε τό τε σθένος Ὠαρίωνος
616	δύνωσιν, τότʼ ἔπειτʼ ἀρότου μεμνημένος εἶναι
617	ὡραίου· πλειὼν δὲ κατὰ χθονὸς ἄρμενος εἶσιν.
618	εἰ δέ σε ναυτιλίης δυσπεμφέλου ἵμερος αἱρεῖ,
619	εὖτʼ ἂν Πληιάδες σθένος ὄβριμον Ὠαρίωνος
620	φεύγουσαι πίπτωσιν ἐς ἠεροειδέα πόντον,
621	δὴ τότε παντοίων ἀνέμων θυίουσιν ἀῆται·
622	καὶ τότε μηκέτι νῆας ἔχειν ἐνὶ οἴνοπι πόντῳ,
623	γῆν ἐργάζεσθαι μεμνημένος, ὥς σε κελεύω.
624	νῆα δʼ ἐπʼ ἠπείρου ἐρύσαι πυκάσαι τε λίθοισι
625	πάντοθεν, ὄφρʼ ἴσχωσʼ ἀνέμων μένος ὑγρὸν ἀέντων,
626	χείμαρον ἐξερύσας, ἵνα μὴ πύθῃ Διὸς ὄμβρος.
627	ὅπλα δʼ ἐπάρμενα πάντα τεῷ ἐγκάτθεο οἴκῳ
628	εὐκόσμως στολίσας νηὸς πτερὰ ποντοπόροιο·
629	πηδάλιον δʼ ἐυεργὲς ὑπὲρ καπνοῦ κρεμάσασθαι.
630	αὐτὸς δʼ ὡραῖον μίμνειν πλόον, εἰσόκεν ἔλθῃ·
631	καὶ τότε νῆα θοὴν ἅλαδʼ ἑλκέμεν, ἐν δέ τε φόρτον
632	ἄρμενον ἐντύνασθαι, ἵνʼ οἴκαδε κέρδος ἄρηαι,
633	ὥς περ ἐμός τε πατὴρ καὶ σός, μέγα νήπιε Πέρσῃ,
634	πλωίζεσκʼ ἐν νηυσί, βίου κεχρημένος ἐσθλοῦ·
635	ὅς ποτε καὶ τῇδʼ ἦλθε, πολὺν διὰ πόντον ἀνύσσας,
636	Κύμην Αἰολίδα προλιπών, ἐν νηὶ μελαίνῃ·
637	οὐκ ἄφενος φεύγων οὐδὲ πλοῦτόν τε καὶ ὄλβον,
638	ἀλλὰ κακὴν πενίην, τὴν Ζεὺς ἄνδρεσσι δίδωσιν·
639	νάσσατο δʼ ἄγχʼ Ἑλικῶνος ὀιζυρῇ ἐνὶ κώμῃ,
640	Ἄσκρῃ, χεῖμα κακῇ, θέρει ἀργαλέῃ, οὐδέ ποτʼ ἐσθλῇ.
641	τύνη δʼ, ὦ Πέρση, ἔργων μεμνημένος εἶναι
642	ὡραίων πάντων, περὶ ναυτιλίης δὲ μάλιστα.
643	νῆʼ ὀλίγην αἰνεῖν, μεγάλῃ δʼ ἐνὶ φορτία θέσθαι.
644	μείζων μὲν φόρτος, μεῖζον δʼ ἐπὶ κέρδεϊ κέρδος
645	ἔσσεται, εἴ κʼ ἄνεμοί γε κακὰς ἀπέχωσιν ἀήτας.
646	εὖτʼ ἂν ἐπʼ ἐμπορίην τρέψας ἀεσίφρονα θυμὸν
647	βούληαι χρέα τε προφυγεῖν καὶ λιμὸν ἀτερπέα,
648	δείξω δή τοι μέτρα πολυφλοίσβοιο θαλάσσης,
649	οὔτε τι ναυτιλίης σεσοφισμένος οὔτε τι νηῶν.
650	οὐ γάρ πώ ποτε νηί γʼ ἐπέπλων εὐρέα πόντον,
651	εἰ μὴ ἐς Εὔβοιαν ἐξ Αὐλίδος, ᾗ ποτʼ Ἀχαιοὶ
652	μείναντες χειμῶνα πολὺν σὺν λαὸν ἄγειραν
653	Ἑλλάδος ἐξ ἱερῆς Τροίην ἐς καλλιγύναικα.
654	ἔνθα δʼ ἐγὼν ἐπʼ ἄεθλα δαΐφρονος Ἀμφιδάμαντος
655	Χαλκίδα τʼ εἲς ἐπέρησα· τὰ δὲ προπεφραδμένα πολλὰ
656	ἄεθλʼ ἔθεσαν παῖδες μεγαλήτορος· ἔνθα μέ φημι
657	ὕμνῳ νικήσαντα φέρειν τρίποδʼ ὠτώεντα.
658	τὸν μὲν ἐγὼ Μούσῃς Ἑλικωνιάδεσσʼ ἀνέθηκα,
659	ἔνθα με τὸ πρῶτον λιγυρῆς ἐπέβησαν ἀοιδῆς.
660	τόσσον τοι νηῶν γε πεπείρημαι πολυγόμφων·
661	ἀλλὰ καὶ ὣς ἐρέω Ζηνὸς νόον αἰγιόχοιο·
662	Μοῦσαι γάρ μʼ ἐδίδαξαν ἀθέσφατον ὕμνον ἀείδειν.
663	ἤματα πεντήκοντα μετὰ τροπὰς ἠελίοιο,
664	ἐς τέλος ἐλθόντος θέρεος καματώδεος ὥρης,
665	ὡραῖος πέλεται θνητοῖς πλόος· οὔτε κε νῆα
666	καυάξαις οὔτʼ ἄνδρας ἀποφθείσειε θάλασσα,
667	εἰ δὴ μὴ πρόφρων γε Ποσειδάων ἐνοσίχθων
668	ἢ Ζεὺς ἀθανάτων βασιλεὺς ἐθέλῃσιν ὀλέσσαι·
669	ἐν τοῖς γὰρ τέλος ἐστὶν ὁμῶς ἀγαθῶν τε κακῶν τε.
670	τῆμος δʼ εὐκρινέες τʼ αὖραι καὶ πόντος ἀπήμων·
671	εὔκηλος τότε νῆα θοὴν ἀνέμοισι πιθήσας
672	ἑλκέμεν ἐς πόντον φόρτον τʼ ἐς πάντα τίθεσθαι,
673	σπεύδειν δʼ ὅττι τάχιστα πάλιν οἶκόνδε νέεσθαι·
674	μηδὲ μένειν οἶνόν τε νέον καὶ ὀπωρινὸν ὄμβρον
675	καὶ χειμῶνʼ ἐπιόντα Νότοιό τε δεινὰς ἀήτας,
676	ὅστʼ ὤρινε θάλασσαν ὁμαρτήσας Διὸς ὄμβρῳ
677	πολλῷ ὀπωρινῷ, χαλεπὸν δέ τε πόντον ἔθηκεν.
678	ἄλλος δʼ εἰαρινὸς πέλεται πλόος ἀνθρώποισιν·
679	ἦμος δὴ τὸ πρῶτον, ὅσον τʼ ἐπιβᾶσα κορώνη
680	ἴχνος ἐποίησεν, τόσσον πέταλʼ ἀνδρὶ φανείῃ
681	ἐν κράδῃ ἀκροτάτῃ, τότε δʼ ἄμβατός ἐστι θάλασσα·
682	εἰαρινὸς δʼ οὗτος πέλεται πλόος. οὔ μιν ἔγωγε
683	αἴνημʼ· οὐ γὰρ ἐμῷ θυμῷ κεχαρισμένος ἐστίν·
684	ἁρπακτός· χαλεπῶς κε φύγοις κακόν· ἀλλά νυ καὶ τὰ
685	ἄνθρωποι ῥέζουσιν ἀιδρείῃσι νόοιο·
686	χρήματα γὰρ ψυχὴ πέλεται δειλοῖσι βροτοῖσιν.
687	δεινὸν δʼ ἐστὶ θανεῖν μετὰ κύμασιν. ἀλλά σʼ ἄνωγα
688	φράζεσθαι τάδε πάντα μετὰ φρεσίν, ὡς ἀγορεύω.
689	μηδʼ ἐν νηυσὶν ἅπαντα βίον κοΐλῃσι τίθεσθαι·
690	ἀλλὰ πλέω λείπειν, τὰ δὲ μείονα φορτίζεσθαι.
691	δεινὸν γὰρ πόντου μετὰ κύμασι πήματι κύρσαι.
692	δεινὸν δʼ, εἴ κʼ ἐπʼ ἄμαξαν ὑπέρβιον ἄχθος ἀείρας
693	ἄξονα. καυάξαις καὶ φορτία μαυρωθείη.
694	μέτρα φυλάσσεσθαι· καιρὸς δʼ ἐπὶ πᾶσιν ἄριστος.
695	ὡραῖος δὲ γυναῖκα τεὸν ποτὶ οἶκον ἄγεσθαι,
696	μήτε τριηκόντων ἐτέων μάλα πόλλʼ ἀπολείπων
697	μήτʼ ἐπιθεὶς μάλα πολλά· γάμος δέ τοι ὥριος οὗτος·
698	ἡ δὲ γυνὴ τέτορʼ ἡβώοι, πέμπτῳ δὲ γαμοῖτο.
699	παρθενικὴν δὲ γαμεῖν, ὥς κʼ ἤθεα κεδνὰ διδάξῃς.
700	τὴν δὲ μάλιστα γαμεῖν, ἥ τις σέθεν ἐγγύθι ναίει,
701	πάντα μάλʼ ἀμφιιδών, μὴ γείτοσι χάρματα γήμῃς.
702	οὐ μὲν γάρ τι γυναικὸς ἀνὴρ ληίζετʼ ἄμεινον
703	τῆς ἀγαθῆς, τῆς δʼ αὖτε κακῆς οὐ ῥίγιον ἄλλο,
704	δειπνολόχης· ἥτʼ ἄνδρα καὶ ἴφθιμόν περ ἐόντα
705	εὕει ἄτερ δαλοῖο καὶ ὠμῷ γήραϊ δῶκεν. 
706	εὖ δʼ ὄπιν ἀθανάτων μακάρων πεφυλαγμένος εἶναι.
707	μηδὲ κασιγνήτῳ ἶσον ποιεῖσθαι ἑταῖρον·
708	εἰ δέ κε ποιήσῃς, μή μιν πρότερος κακὸν ἔρξῃς.
709	μηδὲ ψεύδεσθαι γλώσσης χάριν· εἰ δὲ σέ γʼ ἄρχῃ
710	ἤ τι ἔπος εἰπὼν ἀποθύμιον ἠὲ καὶ ἔρξας,
711	δὶς τόσα τίνυσθαι μεμνημένος· εἰ δὲ σέ γʼ αὖτις
712	ἡγῆτʼ ἐς φιλότητα, δίκην δʼ ἐθέλῃσι παρασχεῖν,
713	δέξασθαι· δειλός τοι ἀνὴρ φίλον ἄλλοτε ἄλλον
714	ποιεῖται, σὲ δὲ μή τι νόον κατελεγχέτω εἶδος.
715	μηδὲ πολύξεινον μηδʼ ἄξεινον καλέεσθαι,
716	μηδὲ κακῶν ἕταρον μηδʼ ἐσθλῶν νεικεστῆρα.
717	μηδέ ποτʼ οὐλομένην πενίην θυμοφθόρον ἀνδρὶ
718	τέτλαθʼ ὀνειδίζειν, μακάρων δόσιν αἰὲν ἐόντων.
719	γλώσσης τοι θησαυρὸς ἐν ἀνθρώποισιν ἄριστος
720	φειδωλῆς, πλείστη δὲ χάρις κατὰ μέτρον ἰούσης.
721	εἰ δὲ κακὸν εἴποις, τάχα κʼ αὐτὸς μεῖζον ἀκούσαις.
722	μηδὲ πολυξείνου δαιτὸς δυσπέμφελος εἶναι
723	ἐκ κοινοῦ· πλείστη δὲ χάρις, δαπάνη τʼ ὀλιγίστη.
724	μηδέ ποτʼ ἐξ ἠοῦς Διὶ λειβέμεν αἴθοπα οἶνον
725	χερσὶν ἀνίπτοισιν μηδʼ ἄλλοις ἀθανάτοισιν·
726	οὐ γὰρ τοί γε κλύουσιν, ἀποπτύουσι δέ τʼ ἀράς.
727	μηδʼ ἄντʼ ἠελίου τετραμμένος ὀρθὸς ὀμιχεῖν·
728	αὐτὰρ ἐπεί κε δύῃ, μεμνημένος, ἔς τʼ ἀνιόντα·
729	μήτʼ ἐν ὁδῷ μήτʼ ἐκτὸς ὁδοῦ προβάδην οὐρήσῃς
730	μηδʼ ἀπογυμνωθείς· μακάρων τοι νύκτες ἔασιν·
731	ἑζόμενος δʼ ὅ γε θεῖος ἀνήρ, πεπνυμένα εἰδώς,
732	ἢ ὅ γε πρὸς τοῖχον πελάσας ἐυερκέος αὐλῆς.
733	μηδʼ αἰδοῖα γονῇ πεπαλαγμένος ἔνδοθι οἴκου
734	ἱστίῃ ἐμπελαδὸν παραφαινέμεν, ἀλλʼ ἀλέασθαι.
735	μηδʼ ἀπὸ δυσφήμοιο τάφου ἀπονοστήσαντα
736	σπερμαίνειν γενεήν, ἀλλʼ ἀθανάτων ἀπὸ δαιτός.
737	μηδέ ποτʼ αἰενάων ποταμῶν καλλίρροον ὕδωρ
738	ποσσὶ περᾶν, πρίν γʼ εὔξῃ ἰδὼν ἐς καλὰ ῥέεθρα,
739	χεῖρας νιψάμενος πολυηράτῳ ὕδατι λευκῷ.
740	ὃς ποταμὸν διαβῇ κακότητʼ ἰδὲ χεῖρας ἄνιπτος,
741	τῷ δὲ θεοὶ νεμεσῶσι καὶ ἄλγεα δῶκαν ὀπίσσω.
742	μηδʼ ἀπὸ πεντόζοιο θεῶν ἐν δαιτὶ θαλείῃ
743	αὖον ἀπὸ χλωροῦ τάμνειν αἴθωνι σιδήρῳ.
744	μηδέ ποτʼ οἰνοχόην τιθέμεν κρητῆρος ὕπερθε
745	πινόντων· ὀλοὴ γὰρ ἐπʼ αὐτῷ μοῖρα τέτυκται.
746	μηδὲ δόμον ποιῶν ἀνεπίξεστον καταλείπειν,
747	μή τοι ἐφεζομένη κρώξῃ λακέρυζα κορώνη.
748	μηδʼ ἀπὸ χυτροπόδων ἀνεπιρρέκτων ἀνελόντα
749	ἔσθειν μηδὲ λόεσθαι· ἐπεὶ καὶ τοῖς ἔνι ποινή.
750	μηδʼ ἐπʼ ἀκινήτοισι καθιζέμεν, οὐ γὰρ ἄμεινον,
751	παῖδα δυωδεκαταῖον, ὅτʼ ἀνέρʼ ἀνήνορα ποιεῖ,
752	μηδὲ δυωδεκάμηνον· ἴσον καὶ τοῦτο τέτυκται.
753	μηδὲ γυναικείῳ λουτρῷ χρόα φαιδρύνεσθαι
754	ἀνέρα· λευγαλέη γὰρ ἐπὶ χρόνον ἔστʼ ἐπὶ καὶ τῷ
755	ποινή. μηδʼ ἱεροῖσιν ἐπʼ αἰθομένοισι κυρήσας
756	μωμεύειν ἀίδηλα· θεός νύ τι καὶ τὰ νεμεσσᾷ.
757	μηδέ ποτʼ ἐν προχοῇς ποταμῶν ἅλαδε προρεόντων
758	μηδʼ ἐπὶ κρηνάων οὐρεῖν, μάλα δʼ ἐξαλέασθαι·
759	μηδʼ ἐναποψύχειν· τὸ γὰρ οὔ τοι λώιόν ἐστιν.
760	ὧδʼ ἔρδειν· δεινὴν δὲ βροτῶν ὑπαλεύεο φήμην.
761	φήμη γάρ τε κακὴ πέλεται, κούφη μὲν ἀεῖραι
762	ῥεῖα μάλʼ, ἀργαλέη δὲ φέρειν, χαλεπὴ δʼ ἀποθέσθαι.
763	φήμη δʼ οὔτις πάμπαν ἀπόλλυται, ἥν τινα πολλοὶ
764	λαοὶ φημίξωσι· θεός νύ τίς ἐστι καὶ αὐτή.
765	Ἤματα δʼ ἐκ Διόθεν πεφυλαγμένος εὖ κατὰ μοῖραν
766	πεφραδέμεν δμώεσσι· τριηκάδα μηνὸς ἀρίστην
767	ἔργα τʼ ἐποπτεύειν ἠδʼ ἁρμαλιὴν δατέασθαι.
769	αἵδε γὰρ ἡμέραι εἰσὶ Διὸς πάρα μητιόεντος,
768	εὖτʼ ἂν ἀληθείην λαοὶ κρίνοντες ἄγωσιν.
770	Πρῶτον ἔνη τετράς τε καὶ ἑβδόμη ἱερὸν ἦμαρ·
771	τῇ γὰρ Ἀπόλλωνα χρυσάορα γείνατο Λητώ·
772	ὀγδοάτη δʼ ἐνάτη τε, δύω γε μὲν ἤματα μηνὸς
773	ἔξοχʼ ἀεξομένοιο βροτήσια ἔργα πένεσθαι·
774	ἑνδεκάτη δὲ δυωδεκάτη τʼ, ἄμφω γε μὲν ἐσθλαί,
775	ἠμὲν ὄις πείκειν ἠδʼ εὔφρονα καρπὸν ἀμᾶσθαι·
776	ἡ δὲ δυωδεκάτη τῆς ἑνδεκάτης μέγʼ ἀμείνων·
777	τῇ γάρ τοι νῇ νήματʼ ἀερσιπότητος ἀράχνης
778	ἤματος ἐκ πλείου, ὅτε ἴδρις σωρὸν ἀμᾶται·
779	τῇ δʼ ἱστὸν στήσαιτο γυνὴ προβάλοιτό τε ἔργον.
780	Μηνὸς δʼ ἱσταμένου τρισκαιδεκάτην ἀλέασθαι
781	σπέρματος ἄρξασθαι· φυτὰ δʼ ἐνθρέψασθαι ἀρίστη.
782	ἕκτη δʼ ἡ μέσση μάλʼ ἀσύμφορός ἐστι φυτοῖσιν,
783	ἀνδρογόνος δʼ ἀγαθή· κούρῃ δʼ οὐ σύμφορός ἐστιν,
784	οὔτε γενέσθαι πρῶτʼ οὔτʼ ἂρ γάμου ἀντιβολῆσαι.
785	οὐδὲ μὲν ἡ πρώτη ἕκτη κούρῃ γε γενέσθαι
786	ἄρμενος, ἀλλʼ ἐρίφους τάμνειν καὶ πώεα μήλων
787	σηκόν τʼ ἀμφιβαλεῖν ποιμνήιον ἤπιον ἦμαρ·
788	ἐσθλὴ δʼ ἀνδρογόνος· φιλέοι δʼ ὅ γε κέρτομα βάζειν
789	ψεύδεά θʼ αἱμυλίους τε λόγους κρυφίους τʼ ὀαρισμούς.
790	μηνὸς δʼ ὀγδοάτῃ κάπρον καὶ βοῦν ἐρίμυκον
791	ταμνέμεν, οὐρῆας δὲ δυωδεκάτῃ ταλαεργούς.
792	εἰκάδι δʼ ἐν μεγάλῃ, πλέῳ ἤματι, ἵστορα φῶτα
793	γείνασθαι· μάλα γάρ τε νόον πεπυκασμένος ἐστίν.
794	ἐσθλὴ δʼ ἀνδρογόνος δεκάτη, κούρῃ δέ τε τετρὰς
795	μέσση· τῇ δέ τε μῆλα καὶ εἰλίποδας ἕλικας βοῦς
796	καὶ κύνα καρχαρόδοντα καὶ οὐρῆας ταλαεργοὺς
797	πρηΰνειν ἐπὶ χεῖρα τιθείς. πεφύλαξο δὲ θυμῷ
798	τετράδʼ ἀλεύασθαι φθίνοντός θʼ ἱσταμένου τε
799	ἄλγεʼ ἃ θυμβορεῖ μάλα γὰρ τετελεσμένον ἦμαρ.
800	Ἐν δὲ τετάρτῃ μηνὸς ἄγεσθαι οἶκον ἄκοιτιν
801	οἰωνοὺς κρίνας, οἳ ἐπʼ ἔργματι τούτῳ ἄριστοι.
802	πέμπτας δʼ ἐξαλέασθαι, ἐπεὶ χαλεπαί τε καὶ αἰναί·
803	ἐν πέμπτῃ γάρ φασιν Ἐρινύας ἀμφιπολεύειν
804	Ὅρκον γεινόμενον, τὸν Ἔρις τέκε πῆμʼ ἐπιόρκοις.
805	Μέσσῃ δʼ ἑβδομάτῃ Δημήτερος ἱερὸν ἀκτὴν
806	εὖ μάλʼ ὀπιπεύοντα ἐυτροχάλῳ ἐν ἀλωῇ
807	βαλλέμεν, ὑλοτόμον τε ταμεῖν θαλαμήια δοῦρα
808	νήιά τε ξύλα πολλά, τά τʼ ἄρμενα νηυσὶ πέλονται.
809	τετράδι δʼ ἄρχεσθαι νῆας πήγνυσθαι ἀραιάς.
810	εἰνὰς δʼ ἡ μέσση ἐπὶ δείελα λώιον ἦμαρ,
811	πρωτίστη δʼ εἰνὰς παναπήμων ἀνθρώποισιν·
812	ἐσθλὴ μὲν γάρ θʼ ἥ γε φυτευέμεν ἠδὲ γενέσθαι
813	ἀνέρι τʼ ἠδὲ γυναικί· καὶ οὔποτε πάγκακον ἦμαρ.
814	παῦροι δʼ αὖτε ἴσασι τρισεινάδα μηνὸς ἀρίστην
815	ἄρξασθαί τε πίθου καὶ ἐπὶ ζυγὸν αὐχένι θεῖναι
816	βουσὶ καὶ ἡμιόνοισι καὶ ἵπποις ὠκυπόδεσσι,
817	νῆα πολυκλήιδα θοὴν εἰς οἴνοπα πόντον
818	εἰρύμεναι· παῦροι δέ τʼ ἀληθέα κικλῄσκουσιν.
819	τετράδι δʼ οἶγε πίθον· περὶ πάντων ἱερὸν ἦμαρ
820	μέσση· παῦροι δʼ αὖτε μετʼ εἰκάδα μηνὸς ἀρίστην
821	ἠοῦς γιγνομένης· ἐπὶ δείελα δʼ ἐστὶ χερείων.
822	αἵδε μὲν ἡμέραι εἰσιν ἐπιχθονίοις μέγʼ ὄνειαρ,
823	αἱ δʼ ἄλλαι μετάδουποι, ἀκήριοι, οὔ τι φέρουσαι.
824	ἄλλος δʼ ἀλλοίην αἰνεῖ, παῦροι δὲ ἴσασιν.
825	ἄλλοτε μητρυιὴ πέλει ἡμέρη, ἄλλοτε μήτηρ.
826	τάων εὐδαίμων τε καὶ ὄλβιος, ὃς τάδε πάντα
827	εἰδὼς ἐργάζηται ἀναίτιος ἀθανάτοισιν,
828	ὄρνιθας κρίνων καὶ ὑπερβασίας ἀλεείνων.
