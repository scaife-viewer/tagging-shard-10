1	Μουσάων Ἑλικωνιάδων ἀρχώμεθʼ ἀείδειν,
2	αἵθʼ Ἑλικῶνος ἔχουσιν ὄρος μέγα τε ζάθεόν τε
3	καί τε περὶ κρήνην ἰοειδέα πόσσʼ ἁπαλοῖσιν
4	ὀρχεῦνται καὶ βωμὸν ἐρισθενέος Κρονίωνος.
5	καί τε λοεσσάμεναι τέρενα χρόα Περμησσοῖο
6	ἢ Ἵππου κρήνης ἢ Ὀλμειοῦ ζαθέοιο
7	ἀκροτάτῳ Ἑλικῶνι χοροὺς ἐνεποιήσαντο
8	καλούς, ἱμερόεντας· ἐπερρώσαντο δὲ ποσσίν.
9	ἔνθεν ἀπορνύμεναι, κεκαλυμμέναι ἠέρι πολλῇ,
10	ἐννύχιαι στεῖχον περικαλλέα ὄσσαν ἱεῖσαι, 
11	ὑμνεῦσαι Δία τʼ αἰγίοχον καὶ πότνιαν Ἥρην
12	Ἀργεΐην, χρυσέοισι πεδίλοις ἐμβεβαυῖαν,
13	κούρην τʼ αἰγιόχοιο Διὸς γλαυκῶπιν Ἀθήνην
14	Φοῖβόν τʼ Ἀπόλλωνα καὶ Ἄρτεμιν ἰοχέαιραν
15	ἠδὲ Ποσειδάωνα γεήοχον, ἐννοσίγαιον,
16	καὶ Θέμιν αἰδοίην ἑλικοβλέφαρόν τʼ Ἀφροδίτην
17	Ἥβην τε χρυσοστέφανον καλήν τε Διώνην
18	Λητώ τʼ Ἰαπετόν τε ἰδὲ Κρόνον ἀγκυλομήτην
19	Ἠῶ τʼ Ἠέλιόν τε μέγαν λαμπράν τε Σελήνην
20	Γαῖάν τʼ Ὠκεανόν τε μέγαν καὶ Νύκτα μέλαιναν
21	ἄλλων τʼ ἀθανάτων ἱερὸν γένος αἰὲν ἐόντων.
22	αἵ νύ ποθʼ Ἡσίοδον καλὴν ἐδίδαξαν ἀοιδήν,
23	ἄρνας ποιμαίνονθʼ Ἑλικῶνος ὕπο ζαθέοιο.
24	τόνδε δέ με πρώτιστα θεαὶ πρὸς μῦθον ἔειπον,
25	Μοῦσαι Ὀλυμπιάδες, κοῦραι Διὸς αἰγιόχοιο·
26	ποιμένες ἄγραυλοι, κάκʼ ἐλέγχεα, γαστέρες οἶον,
27	ἴδμεν ψεύδεα πολλὰ λέγειν ἐτύμοισιν ὁμοῖα,
28	ἴδμεν δʼ, εὖτʼ ἐθέλωμεν, ἀληθέα γηρύσασθαι.
29	ὣς ἔφασαν κοῦραι μεγάλου Διὸς ἀρτιέπειαι·
30	καί μοι σκῆπτρον ἔδον δάφνης ἐριθηλέος ὄζον
31	δρέψασαι, θηητόν· ἐνέπνευσαν δέ μοι αὐδὴν
32	θέσπιν, ἵνα κλείοιμι τά τʼ ἐσσόμενα πρό τʼ ἐόντα.
33	καί μʼ ἐκέλονθʼ ὑμνεῖν μακάρων γένος αἰὲν ἐόντων,
34	σφᾶς δʼ αὐτὰς πρῶτόν τε καὶ ὕστατον αἰὲν ἀείδειν.
35	ἀλλὰ τί ἦ μοι ταῦτα περὶ δρῦν ἢ περὶ πέτρην; 
36	τύνη, Μουσάων ἀρχώμεθα, ταὶ Διὶ πατρὶ
37	ὑμνεῦσαι τέρπουσι μέγαν νόον ἐντὸς Ὀλύμπου,
38	εἰρεῦσαι τά τʼ ἐόντα τά τʼ ἐσσόμενα πρό τʼ ἐόντα,
39	φωνῇ ὁμηρεῦσαι· τῶν δʼ ἀκάματος ῥέει αὐδὴ
40	ἐκ στομάτων ἡδεῖα· γελᾷ δέ τε δώματα πατρὸς
41	Ζηνὸς ἐριγδούποιο θεᾶν ὀπὶ λειριοέσσῃ
42	σκιδναμένῃ· ἠχεῖ δὲ κάρη νιφόεντος Ὀλύμπου
43	δώματά τʼ ἀθανάτων. αἳ δʼ ἄμβροτον ὄσσαν ἱεῖσαι
44	θεῶν γένος αἰδοῖον πρῶτον κλείουσιν ἀοιδῇ
45	ἐξ ἀρχῆς, οὓς Γαῖα καὶ Οὐρανὸς εὐρὺς ἔτικτεν,
46	οἵ τʼ ἐκ τῶν ἐγένοντο θεοί, δωτῆρες ἐάων.
47	δεύτερον αὖτε Ζῆνα, θεῶν πατέρʼ ἠδὲ καὶ ἀνδρῶν,
48	ἀρχόμεναί θʼ ὑμνεῦσι καὶ ἐκλήγουσαι ἀοιδῆς,
49	ὅσσον φέρτατός ἐστι θεῶν κράτεί τε μέγιστος.
50	αὖτις δʼ ἀνθρώπων τε γένος κρατερῶν τε Γιγάντων
51	ὑμνεῦσαι τέρπουσι Διὸς νόον ἐντὸς Ὀλύμπου
52	Μοῦσαι Ὀλυμπιάδες, κοῦραι Διὸς αἰγιόχοιο.
53	τὰς ἐν Πιερίῃ Κρονίδῃ τέκε πατρὶ μιγεῖσα
54	Μνημοσύνη, γουνοῖσιν Ἐλευθῆρος μεδέουσα,
55	λησμοσύνην τε κακῶν ἄμπαυμά τε μερμηράων. 
56	ἐννέα γάρ οἱ νυκτὸς ἐμίσγετο μητίετα Ζεὺς
57	νόσφιν ἀπʼ ἀθανάτων ἱερὸν λέχος εἰσαναβαίνων·
58	ἀλλʼ ὅτε δή ῥʼ ἐνιαυτὸς ἔην, περὶ δʼ ἔτραπον ὧραι
59	μηνῶν φθινόντων, περὶ δʼ ἤματα πόλλʼ ἐτελέσθη,
60	ἣ δʼ ἔτεκʼ ἐννέα κούρας ὁμόφρονας, ᾗσιν ἀοιδὴ
61	μέμβλεται ἐν στήθεσσιν, ἀκηδέα θυμὸν ἐχούσαις,
62	τυτθὸν ἀπʼ ἀκροτάτης κορυφῆς νιφόεντος Ὀλύμπου.
63	ἔνθα σφιν λιπαροί τε χοροὶ καὶ δώματα καλά.
64	πὰρ δʼ αὐτῇς Χάριτές τε καὶ Ἵμερος οἰκίʼ ἔχουσιν
65	ἐν θαλίῃς· ἐρατὴν δὲ διὰ στόμα ὄσσαν ἱεῖσαι
66	μέλπονται πάντων τε νόμους καὶ ἤθεα κεδνὰ
67	ἀθανάτων κλείουσιν, ἐπήρατον ὄσσαν ἱεῖσαι.
68	αἳ τότʼ ἴσαν πρὸς Ὄλυμπον ἀγαλλόμεναι ὀπὶ καλῇ,
69	ἀμβροσίῃ μολπῇ· περὶ δʼ ἴαχε γαῖα μέλαινα
70	ὑμνεύσαις, ἐρατὸς δὲ ποδῶν ὕπο δοῦπος ὀρώρει
71	νισσομένων πατέρʼ εἰς ὅν· ὃ δʼ οὐρανῷ ἐμβασιλεύει,
72	αὐτὸς ἔχων βροντὴν ἠδʼ αἰθαλόεντα κεραυνόν,
73	κάρτει νικήσας πατέρα Κρόνον· εὖ δὲ ἕκαστα
74	ἀθανάτοις διέταξεν ὁμῶς καὶ ἐπέφραδε τιμάς.
75	ταῦτʼ ἄρα Μοῦσαι ἄειδον, Ὀλύμπια δώματʼ ἔχουσαι,
76	ἐννέα θυγατέρες μεγάλου Διὸς ἐκγεγαυῖαι,
77	Κλειώ τʼ Εὐτέρπη τε Θάλειά τε Μελπομέενη τε
78	Τερψιχόρη τʼ Ἐρατώ τε Πολύμνιά τʼ Οὐρανίη τε
79	Καλλιόπη θʼ· ἣ δὲ προφερεστάτη ἐστὶν ἁπασέων.
80	ἣ γὰρ καὶ βασιλεῦσιν ἅμʼ αἰδοίοισιν ὀπηδεῖ. 
81	ὅν τινα τιμήσωσι Διὸς κοῦραι μεγάλοιο
82	γεινόμενόν τε ἴδωσι διοτρεφέων βασιλήων,
83	τῷ μὲν ἐπὶ γλώσσῃ γλυκερὴν χείουσιν ἐέρσην,
84	τοῦ δʼ ἔπεʼ ἐκ στόματος ῥεῖ μείλιχα· οἱ δέ τε λαοὶ
85	πάντες ἐς αὐτὸν ὁρῶσι διακρίνοντα θέμιστας
86	ἰθείῃσι δίκῃσιν· ὃ δʼ ἀσφαλέως ἀγορεύων
87	αἶψά κε καὶ μέγα νεῖκος ἐπισταμένως κατέπαυσεν·
88	τοὔνεκα γὰρ βασιλῆες ἐχέφρονες, οὕνεκα λαοῖς
89	βλαπτομένοις ἀγορῆφι μετάτροπα ἔργα τελεῦσι
90	ῥηιδίως, μαλακοῖσι παραιφάμενοι ἐπέεσσιν.
91	ἐρχόμενον δʼ ἀνʼ ἀγῶνα θεὸν ὣς ἱλάσκονται
92	αἰδοῖ μειλιχίῃ, μετὰ δὲ πρέπει ἀγρομένοισιν·
93	τοίη Μουσάων ἱερὴ δόσις ἀνθρώποισιν.
94	ἐκ γάρ τοι Μουσέων καὶ ἑκηβόλου Ἀπόλλωνος
95	ἄνδρες ἀοιδοὶ ἔασιν ἐπὶ χθόνα καὶ κιθαρισταί, 
96	ἐκ δὲ Διὸς βασιλῆες· ὃ δʼ ὄλβιος, ὅν τινα Μοῦσαι
97	φίλωνται· γλυκερή οἱ ἀπὸ στόματος ῥέει αὐδή.
98	εἰ γάρ τις καὶ πένθος ἔχων νεοκηδέι θυμῷ
99	ἄζηται κραδίην ἀκαχήμενος, αὐτὰρ ἀοιδὸς
100	Μουσάων θεράπων κλέεα προτέρων ἀνθρώπων
101	ὑμνήσῃ μάκαράς τε θεούς, οἳ Ὄλυμπον ἔχουσιν,
102	αἶψʼ ὅ γε δυσφροσυνέων ἐπιλήθεται οὐδέ τι κηδέων
103	μέμνηται· ταχέως δὲ παρέτραπε δῶρα θεάων.
104	χαίρετε, τέκνα Διός, δότε δʼ ἱμερόεσσαν ἀοιδήν.
105	κλείετε δʼ ἀθανάτων ἱερὸν γένος αἰὲν ἐόντων, 
106	οἳ Γῆς τʼ ἐξεγένοντο καὶ Οὐρανοῦ ἀστερόεντος,
107	Νυκτός τε δνοφερῆς, οὕς θʼ ἁλμυρὸς ἔτρεφε Πόντος.
108	εἴπατε δʼ, ὡς τὰ πρῶτα θεοὶ καὶ γαῖα γένοντο
109	καὶ ποταμοὶ καὶ πόντος ἀπείριτος, οἴδματι θυίων, 
110	ἄστρα τε λαμπετόωντα καὶ οὐρανὸς εὐρὺς ὕπερθεν
111	οἵ τʼ ἐκ τῶν ἐγένοντο θεοί, δωτῆρες ἐάων
112	ὥς τʼ ἄφενος δάσσαντο καὶ ὡς τιμὰς διέλοντο
113	ἠδὲ καὶ ὡς τὰ πρῶτα πολύπτυχον ἔσχον Ὄλυμπον.
114	ταῦτά μοι ἔσπετε Μοῦσαι, Ὀλύμπια δώματʼ ἔχουσαι
115	ἐξ ἀρχῆς, καὶ εἴπαθʼ, ὅ τι πρῶτον γένετʼ αὐτῶν.
116	ἦ τοι μὲν πρώτιστα Χάος γένετʼ, αὐτὰρ ἔπειτα
117	Γαῖʼ εὐρύστερνος, πάντων ἕδος ἀσφαλὲς αἰεὶ
118	ἀθανάτων, οἳ ἔχουσι κάρη νιφόεντος Ὀλύμπου,
119	Τάρταρά τʼ ἠερόεντα μυχῷ χθονὸς εὐρυοδείης,
120	ἠδʼ Ἔρος, ὃς κάλλιστος ἐν ἀθανάτοισι θεοῖσι,
121	λυσιμελής, πάντων δὲ θεῶν πάντων τʼ ἀνθρώπων
122	δάμναται ἐν στήθεσσι νόον καὶ ἐπίφρονα βουλήν.
123	ἐκ Χάεος δʼ Ἔρεβός τε μέλαινά τε Νὺξ ἐγένοντο·
124	Νυκτὸς δʼ αὖτʼ Αἰθήρ τε καὶ Ἡμέρη ἐξεγένοντο,
125	οὓς τέκε κυσαμένη Ἐρέβει φιλότητι μιγεῖσα. 
126	Γαῖα δέ τοι πρῶτον μὲν ἐγείνατο ἶσον ἑαυτῇ 
127	Οὐρανὸν ἀστερόενθʼ, ἵνα μιν περὶ πάντα καλύπτοι,
128	ὄφρʼ εἴη μακάρεσσι θεοῖς ἕδος ἀσφαλὲς αἰεί.
129	γείνατο δʼ Οὔρεα μακρά, θεῶν χαρίεντας ἐναύλους,
130	Νυμφέων, αἳ ναίουσιν ἀνʼ οὔρεα βησσήεντα.
131	ἣ δὲ καὶ ἀτρύγετον πέλαγος τέκεν, οἴδματι θυῖον, 
132	Πόντον, ἄτερ φιλότητος ἐφιμέρου· αὐτὰρ ἔπειτα
133	Οὐρανῷ εὐνηθεῖσα τέκʼ Ὠκεανὸν βαθυδίνην,
134	Κοῖόν τε Κρῖόν θʼ Ὑπερίονά τʼ Ἰαπετόν τε
135	Θείαν τε Ῥείαν τε Θέμιν τε Μνημοσύνην τε
136	Φοίβην τε χρυσοστέφανον Τηθύν τʼ ἐρατεινήν.
137	τοὺς δὲ μέθʼ ὁπλότατος γένετο Κρόνος ἀγκυλομήτης,
138	δεινότατος παίδων· θαλερὸν δʼ ἤχθηρε τοκῆα.
139	γείνατο δʼ αὖ Κύκλωπας ὑπέρβιον ἦτορ ἔχοντας,
140	Βρόντην τε Στερόπην τε καὶ Ἄργην ὀβριμόθυμον, 
141	οἳ Ζηνὶ βροντήν τε δόσαν τεῦξάν τε κεραυνόν.
142	οἳ δή τοι τὰ μὲν ἄλλα θεοῖς ἐναλίγκιοι ἦσαν, 
143	μοῦνος δʼ ὀφθαλμὸς μέσσῳ ἐνέκειτο μετώπῳ.
144	Κύκλωπες δʼ ὄνομʼ ἦσαν ἐπώνυμον, οὕνεκʼ ἄρα σφέων
145	κυκλοτερὴς ὀφθαλμὸς ἕεις ἐνέκειτο μετώπῳ·
146	ἰσχὺς δʼ ἠδὲ βίη καὶ μηχαναὶ ἦσαν ἐπʼ ἔργοις.
147	ἄλλοι δʼ αὖ Γαίης τε καὶ Οὐρανοῦ ἐξεγένοντο
148	τρεῖς παῖδες μεγάλοι τε καὶ ὄβριμοι, οὐκ ὀνομαστοί,
149	Κόττος τε Βριάρεώς τε Γύης θʼ, ὑπερήφανα τέκνα.
150	τῶν ἑκατὸν μὲν χεῖρες ἀπʼ ὤμων ἀίσσοντο,
151	ἄπλαστοι, κεφαλαὶ δὲ ἑκάστῳ πεντήκοντα
152	ἐξ ὤμων ἐπέφυκον ἐπὶ στιβαροῖσι μέλεσσιν·
153	ἰσχὺς δʼ ἄπλητος κρατερὴ μεγάλῳ ἐπὶ εἴδει.
154	ὅσσοι γὰρ Γαίης τε καὶ Οὐρανοῦ ἐξεγένοντο,
155	δεινότατοι παίδων, σφετέρῳ δʼ ἤχθοντο τοκῆι
156	ἐξ ἀρχῆς· καὶ τῶν μὲν ὅπως τις πρῶτα γένοιτο,
157	πάντας ἀποκρύπτασκε, καὶ ἐς φάος οὐκ ἀνίεσκε,
158	Γαίης ἐν κευθμῶνι, κακῷ δʼ ἐπετέρπετο ἔργῳ
159	Οὐρανός. ἣ δʼ ἐντὸς στοναχίζετο Γαῖα πελώρη
160	στεινομένη· δολίην δὲ κακήν τʼ ἐφράσσατο τέχνην. 
161	αἶψα δὲ ποιήσασα γένος πολιοῦ ἀδάμαντος
162	τεῦξε μέγα δρέπανον καὶ ἐπέφραδε παισὶ φίλοισιν·
163	εἶπε δὲ θαρσύνουσα, φίλον τετιημένη ἦτορ·
164	παῖδες ἐμοὶ καὶ πατρὸς ἀτασθάλου, αἴ κʼ ἐθέλητε
165	πείθεσθαι, πατρός κε κακὴν τισαίμεθα λώβην
166	ὑμετέρου· πρότερος γὰρ ἀεικέα μήσατο ἔργα.
167	ὣς φάτο· τοὺς δʼ ἄρα πάντας ἕλεν δέος, οὐδέ τις αὐτῶν
168	φθέγξατο. θαρσήσας δὲ μέγας Κρόνος ἀγκυλομήτης
169	ἂψ αὖτις μύθοισι προσηύδα μητέρα κεδνήν·
170	μῆτερ, ἐγώ κεν τοῦτό γʼ ὑποσχόμενος τελέσαιμι
171	ἔργον, ἐπεὶ πατρός γε δυσωνύμου οὐκ ἀλεγίζω
172	ἡμετέρου· πρότερος γὰρ ἀεικέα μήσατο ἔργα.
173	ὣς φάτο· γήθησεν δὲ μέγα φρεσὶ Γαῖα πελώρη· 
174	εἷσε δέ μιν κρύψασα λόχῳ· ἐνέθηκε δὲ χερσὶν
175	ἅρπην καρχαρόδοντα· δόλον δʼ ὑπεθήκατο πάντα. 
176	ἦλθε δὲ νύκτʼ ἐπάγων μέγας Οὐρανός, ἀμφὶ δὲ Γαίῃ
177	ἱμείρων φιλότητος ἐπέσχετο καί ῥʼ ἐτανύσθη
178	πάντη· ὃ δʼ ἐκ λοχέοιο πάις ὠρέξατο χειρὶ
179	σκαιῇ, δεξιτερῇ δὲ πελώριον ἔλλαβεν ἅρπην
180	μακρὴν καρχαρόδοντα, φίλου δʼ ἀπὸ μήδεα πατρὸς
181	ἐσσυμένως ἤμησε, πάλιν δʼ ἔρριψε φέρεσθαι
182	ἐξοπίσω· τὰ μὲν οὔ τι ἐτώσια ἔκφυγε χειρός·
183	ὅσσαι γὰρ ῥαθάμιγγες ἀπέσσυθεν αἱματόεσσαι,
184	πάσας δέξατο Γαῖα· περιπλομένων δʼ ἐνιαυτῶν
185	γείνατʼ Ἐρινῦς τε κρατερὰς μεγάλους τε Γίγαντας, 
186	τεύχεσι λαμπομένους, δολίχʼ ἔγχεα χερσὶν ἔχοντας,
187	Νύμφας θʼ ἃς Μελίας καλέουσʼ ἐπʼ ἀπείρονα γαῖαν.
188	μήδεα δʼ ὡς τὸ πρῶτον ἀποτμήξας ἀδάμαντι
189	κάββαλʼ ἀπʼ ἠπείροιο πολυκλύστῳ ἐνὶ πόντῳ,
190	ὣς φέρετʼ ἂμ πέλαγος πουλὺν χρόνον, ἀμφὶ δὲ λευκὸς
191	ἀφρὸς ἀπʼ ἀθανάτου χροὸς ὤρνυτο· τῷ δʼ ἔνι κούρη
192	ἐθρέφθη· πρῶτον δὲ Κυθήροισιν ζαθέοισιν
193	ἔπλητʼ, ἔνθεν ἔπειτα περίρρυτον ἵκετο Κύπρον.
194	ἐκ δʼ ἔβη αἰδοίη καλὴ θεός, ἀμφὶ δὲ ποίη
195	ποσσὶν ὕπο ῥαδινοῖσιν ἀέξετο· τὴν δʼ Ἀφροδίτην
196	ἀφρογενέα τε θεὰν καὶ ἐυστέφανον Κυθέρειαν
197	κικλῄσκουσι θεοί τε καὶ ἀνέρες, οὕνεκʼ ἐν ἀφρῷ
198	θρέφθη· ἀτὰρ Κυθέρειαν, ὅτι προσέκυρσε Κυθήροις·
199	Κυπρογενέα δʼ, ὅτι γέντο πολυκλύστῳ ἐνὶ Κύπρῳ·
200	ἠδὲ φιλομμηδέα, ὅτι μηδέων ἐξεφαάνθη.
201	τῇ δʼ Ἔρος ὡμάρτησε καὶ Ἵμερος ἕσπετο καλὸς
202	γεινομένῃ τὰ πρῶτα θεῶν τʼ ἐς φῦλον ἰούσῃ.
203	ταύτην δʼ ἐξ ἀρχῆς τιμὴν ἔχει ἠδὲ λέλογχε
204	μοῖραν ἐν ἀνθρώποισι καὶ ἀθανάτοισι θεοῖσι,
205	παρθενίους τʼ ὀάρους μειδήματά τʼ ἐξαπάτας τε
206	τέρψιν τε γλυκερὴν φιλότητά τε μειλιχίην τε.
207	τοὺς δὲ πατὴρ Τιτῆνας ἐπίκλησιν καλέεσκε
208	παῖδας νεικείων μέγας Οὐρανός, οὓς τέκεν αὐτός·
209	φάσκε δὲ τιταίνοντας ἀτασθαλίῃ μέγα ῥέξαι
210	ἔργον, τοῖο δʼ ἔπειτα τίσιν μετόπισθεν ἔσεσθαι.
211	νὺξ δʼ ἔτεκεν στυγερόν τε Μόρον καὶ Κῆρα μέλαιναν
212	καὶ Θάνατον, τέκε δʼ Ὕπνον, ἔτικτε δὲ φῦλον Ὀνείρων·
214	δεύτερον αὖ Μῶμον καὶ Ὀιζὺν ἀλγινόεσσαν
213	οὔ τινι κοιμηθεῖσα θεὰ τέκε Νὺξ ἐρεβεννή, 
215	Ἑσπερίδας θʼ, ᾗς μῆλα πέρην κλυτοῦ Ὠκεανοῖο
216	χρύσεα καλὰ μέλουσι φέροντά τε δένδρεα καρπόν.
217	καὶ Μοίρας καὶ Κῆρας ἐγείνατο νηλεοποίνους,
218	Κλωθώ τε Λάχεσίν τε καὶ Ἄτροπον, αἵτε βροτοῖσι
219	γεινομένοισι διδοῦσιν ἔχειν ἀγαθόν τε κακόν τε,
220	αἵτʼ ἀνδρῶν τε θεῶν τε παραιβασίας ἐφέπουσιν·
221	οὐδέ ποτε λήγουσι θεαὶ δεινοῖο χόλοιο,
222	πρίν γʼ ἀπὸ τῷ δώωσι κακὴν ὄπιν, ὅς τις ἁμάρτῃ.
223	τίκτε δὲ καὶ Νέμεσιν, πῆμα θνητοῖσι βροτοῖσι,
224	Νὺξ ὀλοή· μετὰ τὴν δʼ Ἀπάτην τέκε καὶ Φιλότητα
225	Γῆράς τʼ οὐλόμενον, καὶ Ἔριν τέκε καρτερόθυμον.
226	αὐτὰρ Ἔρις στυγερὴ τέκε μὲν Πόνον ἀλγινόεντα
227	Λήθην τε Λιμόν τε καὶ Ἄλγεα δακρυόεντα
228	Ὑσμίνας τε Μάχας τε Φόνους τʼ Ἀνδροκτασίας τε
229	Νείκεά τε ψευδέας τε Λόγους Ἀμφιλλογίας τε
230	Δυσνομίην τʼ Ἄτην τε, συνήθεας ἀλλήλῃσιν,
231	Ὅρκον θʼ, ὃς δὴ πλεῖστον ἐπιχθονίους ἀνθρώπους
232	πημαίνει, ὅτε κέν τις ἑκὼν ἐπίορκον ὀμόσσῃ.
233	Νηρέα δʼ ἀψευδέα καὶ ἀληθέα γείνατο Πόντος,
234	πρεσβύτατον παίδων· αὐτὰρ καλέουσι γέροντα,
235	οὕνεκα νημερτής τε καὶ ἤπιος, οὐδὲ θεμιστέων
236	λήθεται, ἀλλὰ δίκαια καὶ ἤπια δήνεα οἶδεν·
237	αὖτις δʼ αὖ Θαύμαντα μέγαν καὶ ἀγήνορα Φόρκυν
238	Γαίῃ μισγόμενος καὶ Κητὼ καλλιπάρῃον
239	Εὐρυβίην τʼ ἀδάμαντος ἐνὶ φρεσὶ θυμὸν ἔχουσαν.
240	Νηρῆος δʼ ἐγένοντο μεγήρατα τέκνα θεάων
241	πόντῳ ἐν ἀτρυγέτῳ καὶ Δωρίδος ἠυκόμοιο,
242	κούρης Ὠκεανοῖο, τελήεντος ποταμοῖο,
243	Πλωτώ τʼ Εὐκράντη τε Σαώ τʼ Ἀμφιτρίτη τε
244	Εὐδώρη τε Θέτις τε Γαλήνη τε Γλαύκη τε
245	Κυμοθόη Σπειώ τε Θόη θʼ Ἀλίη τʼ ἐρόεσσα
246	Πασιθέη τʼ Ἐρατώ τε καὶ Εὐνίκη ῥοδόπηχυς
247	καὶ Μελίτη χαρίεσσα καὶ Εὐλιμένη καὶ Ἀγαυὴ
248	Δωτώ τε Πρωτώ τε Φέρουσά τε Δυναμένη τε
249	Νησαίη τε καὶ Ἀκταίη καὶ Πρωτομέδεια
250	Δωρὶς καὶ Πανόπεια καὶ εὐειδὴς Γαλάτεια
251	Ἱπποθόη τʼ ἐρόεσσα καὶ Ἱππονόη ῥοδόπηχυς
252	Κυμοδόκη θʼ, ἣ κύματʼ ἐν ἠεροειδέι πόντῳ
253	πνοιάς τε ζαέων ἀνέμων σὺν Κυματολήγῃ
254	ῥεῖα πρηΰνει καὶ ἐυσφύρῳ Ἀμφιτρίτῃ,
255	Κυμώ τʼ Ἠιόνη τε ἐυστέφανός θʼ Ἁλιμήδη
256	Γλαυκονόμη τε φιλομμειδὴς καὶ Ποντοπόρεια
257	Ληαγόρη τε καὶ Εὐαγόρη καὶ Λαομέδεια
258	Πουλυνόη τε καὶ Αὐτονόη καὶ Λυσιάνασσα
259	Εὐάρνη τε φυήν τʼ ἐρατὴ καὶ εἶδος ἄμωμος
260	καὶ Ψαμάθη χαρίεσσα δέμας δίη τε Μενίππη
261	Νησώ τʼ Εὐπόμπη τε Θεμιστώ τε Προνόη τε
262	Νημερτής θʼ, ἣ πατρὸς ἔχει νόον ἀθανάτοιο.
263	αὗται μὲν Νηρῆος ἀμύμονος ἐξεγένοντο
264	κοῦραι πεντήκοντα, ἀμύμονα ἔργα ἰδυῖαι.
265	Θαύμας δʼ Ὠκεανοῖο βαθυρρείταο θύγατρα
266	ἠγάγετʼ Ἠλέκτρην· ἣ δʼ ὠκεῖαν τέκεν Ἶριν
267	ἠυκόμους θʼ Ἁρπυίας Ἀελλώ τʼ Ὠκυπέτην τε,
268	αἵ ῥʼ ἀνέμων πνοιῇσι καὶ οἰωνοῖς ἅμʼ ἕπονται
269	ὠκείῃς πτερύγεσσι· μεταχρόνιαι γὰρ ἴαλλον.
270	Φόρκυϊ δʼ αὖ Κητὼ Γραίας τέκε καλλιπαρῄους
271	ἐκ γενετῆς πολιάς, τὰς δὴ Γραίας καλέουσιν
272	ἀθάνατοί τε θεοὶ χαμαὶ ἐρχόμενοί τʼ ἄνθρωποι,
273	Πεμφρηδώ τʼ ἐύπεπλον Ἐνυώ τε κροκόπεπλον,
274	Γοργούς θʼ, αἳ ναίουσι πέρην κλυτοῦ Ὠκεανοῖο
275	ἐσχατιῇ πρὸς Νυκτός, ἵνʼ Ἑσπερίδες λιγύφωνοι,
276	Σθεννώ τʼ Εὐρυάλη τε Μέδουσά τε λυγρὰ παθοῦσα.
277	ἣ μὲν ἔην θνητή, αἳ δʼ ἀθάνατοι καὶ ἀγήρῳ,
278	αἱ δύο· τῇ δὲ μιῇ παρελέξατο Κυανοχαίτης
279	ἐν μαλακῷ λειμῶνι καὶ ἄνθεσιν εἰαρινοῖσιν.
280	τῆς δʼ ὅτε δὴ Περσεὺς κεφαλὴν ἀπεδειροτόμησεν, 
281	ἔκθορε Χρυσαωρ τε μέγας καὶ Πήγασος ἵππος.
282	τῷ μὲν ἐπώνυμον ἦεν, ὅτʼ Ὠκεανοῦ περὶ πηγὰς
283	γένθʼ, ὃ δʼ ἄορ χρύσειον ἔχων μετὰ χερσὶ φίλῃσιν.
284	χὠ μὲν ἀποπτάμενος προλιπὼν χθόνα, μητέρα μήλων,
285	ἵκετʼ ἐς ἀθανάτους· Ζηνὸς δʼ ἐν δώμασι ναίει
286	βροντήν τε στεροπήν τε φέρων Διὶ μητιόεντι.
287	Χρυσάωρ δʼ ἔτεκεν τρικέφαλον Γηρυονῆα
288	μιχθεὶς Καλλιρόῃ κούρῃ κλυτοῦ Ὠκεανοῖο.
289	τὸν μὲν ἄρʼ ἐξενάριξε βίη Ἡρακληείη
290	βουσὶ παρʼ εἰλιπόδεσσι περιρρύτῳ εἰν Ἐρυθείῃ
291	ἤματι τῷ ὅτε περ βοῦς ἤλασεν εὐρυμετώπους
292	Τίρυνθʼ εἰς ἱερὴν διαβὰς πόρον Ὠκεανοῖο
293	Ὄρθον τε κτείνας καὶ βουκόλον Εὐρυτίωνα
294	σταθμῷ ἐν ἠερόεντι πέρην κλυτοῦ Ὠκεανοῖο.
295	ἣ δʼ ἔτεκʼ ἄλλο πέλωρον ἀμήχανον, οὐδὲν ἐοικὸς
296	θνητοῖς ἀνθρώποις οὐδʼ ἀθανάτοισι θεοῖσιν,
297	σπῆι ἔνι γλαφυρῷ θείην κρατερόφρονʼ Ἔχιδναν,
298	ἥμισυ μὲν νύμφην ἑλικώπιδα καλλιπάρῃον,
299	ἥμισυ δʼ αὖτε πέλωρον ὄφιν δεινόν τε μέγαν τε
300	αἰόλον ὠμηστὴν ζαθέης ὑπὸ κεύθεσι γαίης. 
301	ἔνθα δέ οἱ σπέος ἐστὶ κάτω κοίλῃ ὑπὸ πέτρῃ
302	τηλοῦ ἀπʼ ἀθανάτων τε θεῶν θνητῶν τʼ ἀνθρώπων·
303	ἔνθʼ ἄρα οἱ δάσσαντο θεοὶ κλυτὰ δώματα ναίειν.
304	ἣ δʼ ἔρυτʼ εἰν Ἀρίμοισιν ὑπὸ χθονὶ λυγρὴ Ἔχιδνα,
305	ἀθάνατος νύμφη καὶ ἀγήραος ἤματα πάντα. 
306	τῇ δὲ Τυφάονά φασι μιγήμεναι ἐν φιλότητι
307	δεινόν θʼ ὑβριστήν τʼ ἄνομόν θʼ ἑλικώπιδι κούρῃ·
308	ἣ δʼ ὑποκυσαμένη τέκετο κρατερόφρονα τέκνα.
309	Ὄρθον μὲν πρῶτον κύνα γείνατο Γηρυονῆι·
310	δεύτερον αὖτις ἔτικτεν ἀμήχανον, οὔ τι φατειὸν
311	Κέρβερον ὠμηστήν, Ἀίδεω κύνα χαλκεόφωνον,
312	πεντηκοντακέφαλον, ἀναιδέα τε κρατερόν τε·
313	τὸ τρίτον Ὕδρην αὖτις ἐγείνατο λυγρὰ ἰδυῖαν
314	Λερναίην, ἣν θρέψε θεὰ λευκώλενος Ἥρη
315	ἄπλητον κοτέουσα βίῃ Ἡρακληείῃ. 
316	καὶ τὴν μὲν Διὸς υἱὸς ἐνήρατο νηλέι χαλκῷ
317	Ἀμφιτρυωνιάδης σὺν ἀρηιφίλῳ Ἰολάῳ
318	Ηρακλέης βουλῇσιν Ἀθηναίης ἀγελείης.
319	ἣ δὲ Χίμαιραν ἔτικτε πνέουσαν ἀμαιμάκετον πῦρ,
320	δεινήν τε μεγάλην τε ποδώκεά τε κρατερήν τε·
321	τῆς δʼ ἦν τρεῖς κεφαλαί· μία μὲν χαροποῖο λέοντος,
322	ἣ δὲ χιμαίρης, ἣ δʼ ὄφιος, κρατεροῖο δράκοντος,
323	πρόσθε λέων, ὄπιθεν δὲ δράκων, μέσση δὲ χίμαιρα,
324	δεινὸν ἀποπνείουσα πυρὸς μένος αἰθομένοιο.
325	τὴν μὲν Πήγασος εἷλε καὶ ἐσθλὸς Βελλεροφόντης. 
326	ἣ δʼ ἄρα Φῖκʼ ὀλοὴν τέκε Καδμείοισιν ὄλεθρον
327	Ὅρθῳ ὑποδμηθεῖσα Νεμειαῖόν τε λέοντα,
328	τόν ῥʼ Ἥρη θρέψασα Διὸς κυδρὴ παράκοιτις
329	γουνοῖσιν κατένασσε Νεμείης, πῆμʼ ἀνθρώποις.
330	ἔνθʼ ἄρʼ ὃ οἰκείων ἐλεφαίρετο φῦλʼ ἀνθρώπων, 
331	κοιρανέων Τρητοῖο Νεμείης ἠδʼ Ἀπέσαντος·
332	ἀλλά ἑ ἲς ἐδάμασσε βίης Ἡρακληείης.
333	Κητὼ δʼ ὁπλότατον Φόρκυι φιλότητι μιγεῖσα
334	γείνατο δεινὸν ὄφιν, ὃς ἐρεμνῆς κεύθεσι γαίης
335	πείρασιν ἐν μεγάλοις παγχρύσεα μῆλα φυλάσσει. 
336	τοῦτο μὲν ἐκ Κητοῦς καὶ Φόρκυνος γένος ἐστίν.
337	Τηθὺς δʼ Ὠκεανῷ Ποταμοὺς τέκε δινήεντας,
338	Νεῖλόν τʼ Ἀλφειόν τε καὶ Ἠριδανὸν βαθυδίνην
339	Στρυμόνα Μαίανδρόν τε καὶ Ἴστρον καλλιρέεθρον
340	Φᾶσίν τε Ῥῆσόν τʼ Ἀχελώιόν τʼ ἀργυροδίνην
341	Νέσσον τε Ῥοδίον θʼ Ἁλιάκμονά θʼ Ἑπτάπορόν τε
342	Γρήνικόν τε καὶ Αἴσηπον θεῖόν τε Σιμοῦντα
343	Πηνειόν τε καὶ Ἕρμον ἐυρρείτην τε Κάικον
344	Σαγγάριόν τε μέγαν Λάδωνά τε Παρθένιόν τε
345	Εὔηνόν τε καὶ Ἄρδησκον θεῖόν τε Σκάμανδρον. 
346	τίκτε δὲ θυγατέρων ἱερὸν γένος, αἳ κατὰ γαῖαν
347	ἄνδρας κουρίζουσι σὺν Ἀπόλλωνι ἄνακτι
348	καὶ Ποταμοῖς, ταύτην δὲ Διὸς πάρα μοῖραν ἔχουσι,
349	Πειθώ τʼ Ἀδμήτη τε Ἰάνθη τʼ Ἠλέκτρη τε
350	Δωρίς τε Πρυμνώ τε καὶ Οὐρανίη θεοειδὴς
351	Ἱππώ τε Κλυμένη τε Ῥόδειά τε Καλλιρόη τε
352	Ζευξώ τε Κλυτίη τε Ἰδυῖά τε Πασιθόη τε
353	Πληξαύρη τε Γαλαξαύρη τʼ ἐρατή τε Διώνη
354	Μηλόβοσίς τε Φόη τε καὶ εὐειδὴς Πολυδώρη
355	Κερκηίς τε φυὴν ἐρατὴ Πλουτώ τε βοῶπις
356	Περσηίς τʼ Ἰάνειρά τʼ Ἀκάστη τε Ξάνθη τε
357	Πετραίη τʼ ἐρόεσσα Μενεσθώ τʼ Εὐρώπη τε
358	Μῆτίς τʼ Εὐρυνόμη τε Τελεστώ τε Κροκοπεπλος
359	Χρυσηίς τʼ Ἀσίη τε καὶ ἱμερόεσσα Καλυψὼ
360	Εὐδώρη τε Τύχη τε καὶ Ἀμφιρὼ Ὠκυρόη τε
361	καὶ Στύξ, ἣ δή σφεων προφερεστάτη ἐστὶν ἁπασέων.
362	αὗται δʼ Ὠκεανοῦ καὶ Τηθύος ἐξεγένοντο
363	πρεσβύταται κοῦραι· πολλαί γε μέν εἰσι καὶ ἄλλαι.
364	τρὶς γὰρ χίλιαί εἰσι τανύσφυροι Ὠκεανῖναι,
365	αἵ ῥα πολυσπερέες γαῖαν καὶ βένθεα λίμνης
366	πάντη ὁμῶς ἐφέπουσι, θεάων ἀγλαὰ τέκνα.
367	τόσσοι δʼ αὖθʼ ἕτεροι ποταμοὶ καναχηδὰ ῥέοντες,
368	υἱέες Ὠκεανοῦ, τοὺς γείνατο πότνια Τηθύς·
369	τῶν ὄνομʼ ἀργαλέον πάντων βροτὸν ἀνέρʼ ἐνισπεῖν,
370	οἳ δὲ ἕκαστοι ἴσασιν, ὅσοι περιναιετάωσιν.
371	θεία δʼ Ἠέλιόν τε μέγαν λαμπράν τε Σελήνην
372	Ἠῶ θʼ, ἣ πάντεσσιν ἐπιχθονίοισι φαείνει
373	ἀθανάτοις τε θεοῖσι, τοὶ οὐρανὸν εὐρὺν ἔχουσι,
374	γείναθʼ ὑποδμηθεῖσʼ Ὑπερίονος ἐν φιλότητι.
375	Κρίῳ δʼ Εὐρυβίν τέκεν ἐν φιλότητι μιγεῖσα
376	Ἀστραῖόν τε μέγαν Πάλλαντά τε δῖα θεάων
377	Πέρσην θʼ, ὃς καὶ πᾶσι μετέπρεπεν ἰδμοσύνῃσιν.
378	Ἀστραίῳ δʼ Ἠὼς ἀνέμους τέκε καρτεροθύμους,
379	ἀργέστην Ζέφυρον Βορέην τʼ αἰψηροκέλευθον
380	καὶ Νότον, ἐν φιλότητι θεὰ θεῷ εὐνηθεῖσα.
381	τοὺς δὲ μέτʼ ἀστέρα τίκτεν Ἑωσφόρον Ἠριγένεια
382	ἄστρα τε λαμπετόωντα, τά τʼ οὐρανὸς ἐστεφάνωται.
383	Στὺξ δʼ ἔτεκʼ Ὠκεανοῦ θυγάτηρ Πάλλαντι μιγεῖσα
384	Ζῆλον καὶ Νίκην καλλίσφυρον ἐν μεγάροισιν·
385	καὶ Κράτος ἠδὲ Βίην ἀριδείκετα γείνατο τέκνα, 
386	τῶν οὐκ ἔστʼ ἀπάνευθε Διὸς δόμος, οὐδέ τις ἕδρη,
387	οὐδʼ ὁδός, ὅππη μὴ κείνοις θεὸς ἡγεμονεύῃ,
388	ἀλλʼ αἰεὶ πὰρ Ζηνὶ βαρυκτύπῳ ἑδριόωνται.
389	ὣς γὰρ ἐβούλευσεν Στὺξ ἄφθιτος Ὠκεανίνη
390	ἤματι τῷ, ὅτε πάντας Ὀλύμπιος ἀστεροπητὴς
391	ἀθανάτους ἐκάλεσσε θεοὺς ἐς μακρὸν Ὄλυμπον,
392	εἶπε δʼ, ὃς ἂν μετὰ εἷο θεῶν Τιτῆσι μάχοιτο,
393	μή τινʼ ἀπορραίσειν γεράων, τιμὴν δὲ ἕκαστον
394	ἑξέμεν, ἣν τὸ πάρος γε μετʼ ἀθανάτοισι θεοῖσιν
395	τὸν δʼ ἔφαθʼ, ὅστις ἄτιμος ὑπὸ Κρόνου ἠδʼ ἀγέραστος,
396	τιμῆς καὶ γεράων ἐπιβησέμεν, ἧ θέμις ἐστίν.
397	ἦλθε δʼ ἄρα πρώτη Στὺξ ἄφθιτος Οὔλυμπόνδε
398	σὺν σφοῖσιν παίδεσσι φίλου διὰ μήδεα πατρός.
399	τὴν δὲ Ζεὺς τίμησε, περισσὰ δὲ δῶρα δέδωκεν.
400	αὐτὴν μὲν γὰρ ἔθηκε θεῶν μέγαν ἔμμεναι ὅρκον, 
401	παῖδας δʼ ἤματα πάντα ἑοῦ μεταναιέτας εἶναι.
402	ὣς δʼ αὔτως πάντεσσι διαμπερές, ὥς περ ὑπέστη,
403	ἐξετέλεσσʼ· αὐτὸς δὲ μέγα κρατεῖ ἠδὲ ἀνάσσει.
404	φοίβη δʼ αὖ Κοίου πολυήρατον ἦλθεν ἐς εὐνήν·
405	κυσαμένη δὴ ἔπειτα θεὰ θεοῦ ἐν φιλότητι
406	Λητὼ κυανόπεπλον ἐγείνατο, μείλιχον αἰεί,
407	ἤπιον ἀνθρώποισι καὶ ἀθανάτοισι θεοῖσιν,
408	μείλιχον ἐξ ἀρχῆς, ἀγανώτατον ἐντὸς Ὀλύμπου.
409	γείνατο δʼ Ἀστερίην ἐυώνυμον, ἥν ποτε Πέρσης
410	ἠγάγετʼ ἐς μέγα δῶμα φίλην κεκλῆσθαι ἄκοιτιν. 
411	ἢ δʼ ὑποκυσαμένη Ἑκάτην τέκε, τὴν περὶ πάντων
412	Ζεὺς Κρονίδης τίμησε· πόρεν δέ οἱ ἀγλαὰ δῶρα,
413	μοῖραν ἔχειν γαίης τε καὶ ἀτρυγέτοιο θαλάσσης.
414	ἣ δὲ καὶ ἀστερόεντος ἀπʼ οὐρανοῦ ἔμμορε τιμῆς
415	ἀθανάτοις τε θεοῖσι τετιμένη ἐστὶ μάλιστα. 
416	καὶ γὰρ νῦν, ὅτε πού τις ἐπιχθονίων ἀνθρώπων
417	ἔρδων ἱερὰ καλὰ κατὰ νόμον ἱλάσκηται,
418	κικλῄσκει Ἑκάτην. πολλή τέ οἱ ἕσπετο τιμὴ
419	ῥεῖα μάλʼ, ᾧ πρόφρων γε θεὰ ὑποδέξεται εὐχάς,
420	καί τέ οἱ ὄλβον ὀπάζει, ἐπεὶ δύναμίς γε πάρεστιν.
421	ὅσσοι γὰρ Γαίης τε καὶ Οὐρανοῦ ἐξεγένοντο
422	καὶ τιμὴν ἔλαχον, τούτων ἔχει αἶσαν ἁπάντων.
423	οὐδέ τί μιν Κρονίδης ἐβιήσατο οὐδέ τʼ ἀπηύρα,
424	ὅσσʼ ἔλαχεν Τιτῆσι μετὰ προτέροισι θεοῖσιν,
425	ἀλλʼ ἔχει, ὡς τὸ πρῶτον ἀπʼ ἀρχῆς ἔπλετο δασμός,
427	καὶ γέρας ἐν γαίῃ τε καὶ οὐρανῷ ἠδὲ θαλάσσῃ· 
426	οὐδʼ, ὅτι μουνογενής, ἧσσον θεὰ ἔμμορε τιμῆς,
428	ἀλλʼ ἔτι καὶ πολὺ μᾶλλον, ἐπεὶ Ζεὺς τίεται αὐτήν.
429	ᾧ δʼ ἐθέλει, μεγάλως παραγίγνεται ἠδʼ ὀνίνησιν·
434	ἔν τε δίκῃ βασιλεῦσι παρʼ αἰδοίοισι καθίζει, 
430	ἔν τʼ ἀγορῇ λαοῖσι μεταπρέπει, ὅν κʼ ἐθέλῃσιν·
431	ἠδʼ ὁπότʼ ἐς πόλεμον φθεισήνορα θωρήσσωνται
432	ἀνέρες, ἔνθα θεὰ παραγίγνεται, οἷς κʼ ἐθέλῃσι
433	νίκην προφρονέως ὀπάσαι καὶ κῦδος ὀρέξαι. 
435	ἐσθλὴ δʼ αὖθʼ ὁπότʼ ἄνδρες ἀεθλεύωσιν ἀγῶνι, 
436	ἔνθα θεὰ καὶ τοῖς παραγίγνεται ἠδʼ ὀνίνησιν·
437	νικήσας δὲ βίῃ καὶ κάρτεϊ καλὸν ἄεθλον
438	ῥεῖα φέρει χαίρων τε, τοκεῦσι δὲ κῦδος ὀπάζει.
439	ἐσθλὴ δʼ ἱππήεσσι παρεστάμεν, οἷς κʼ ἐθέλῃσιν.
440	καὶ τοῖς, οἳ γλαυκὴν δυσπέμφελον ἐργάζονται,
441	εὔχονται δʼ Ἑκάτῃ καὶ ἐρικτύπῳ Ἐννοσιγαίῳ,
442	ῥηιδίως ἄγρην κυδρὴ θεὸς ὤπασε πολλήν,
443	ῥεῖα δʼ ἀφείλετο φαινομένην, ἐθέλουσά γε θυμῷ.
444	ἐσθλὴ δʼ ἐν σταθμοῖσι σὺν Ἑρμῇ ληίδʼ ἀέξειν·
445	βουκολίας δʼ ἀγέλας τε καὶ αἰπόλια πλατέʼ αἰγῶν
446	ποίμνας τʼ εἰροπόκων ὀίων, θυμῷ γʼ ἐθέλουσα,
447	ἐξ ὀλίγων βριάει κἀκ πολλῶν μείονα θῆκεν.
448	οὕτω τοι καὶ μουνογενὴς ἐκ μητρὸς ἐοῦσα
449	πᾶσι μετʼ ἀθανάτοισι τετίμηται γεράεσσιν.
450	θῆκε δέ μιν Κρονίδης κουροτρόφον, οἳ μετʼ ἐκείνην
451	ὀφθαλμοῖσιν ἴδοντο φάος πολυδερκέος Ἠοῦς.
452	οὕτως ἐξ ἀρχῆς κουροτρόφος, αἳ δέ τε τιμαί.
453	Ῥείη δὲ δμηθεῖσα Κρόνῳ τέκε φαίδιμα τέκνα,
454	Ἱστίην Δήμητρα καὶ Ἥρην χρυσοπέδιλον
455	ἴφθιμόν τʼ Ἀίδην, ὃς ὑπὸ χθονὶ δώματα ναίει
456	νηλεὲς ἦτορ ἔχων, καὶ ἐρίκτυπον Ἐννοσίγαιον
457	Ζῆνά τε μητιόεντα, θεῶν πατέρʼ ἠδὲ καὶ ἀνδρῶν,
458	τοῦ καὶ ὑπὸ βροντῆς πελεμίζεται εὐρεῖα χθών.
459	καὶ τοὺς μὲν κατέπινε μέγας Κρόνος, ὥς τις ἕκαστος
460	νηδύος ἐξ ἱερῆς μητρὸς πρὸς γούναθʼ ἵκοιτο, 
461	τὰ φρονέων, ἵνα μή τις ἀγαυῶν Οὐρανιώνων
462	ἄλλος ἐν ἀθανάτοισιν ἔχοι βασιληίδα τιμήν.
463	πεύθετο γὰρ Γαίης τε καὶ Οὐρανοῦ ἀστερόεντος,
464	οὕνεκά οἱ πέπρωτο ἑῷ ὑπὸ παιδὶ δαμῆναι
465	καὶ κρατερῷ περ ἐόντι, Διὸς μεγάλου διὰ βουλάς·
466	τῷ ὅ γʼ ἄρʼ οὐκ ἀλαὸς σκοπιὴν ἔχεν, ἀλλὰ δοκεύων
467	παῖδας ἑοὺς κατέπινε· Ῥέην δʼ ἔχε πένθος ἄλαστον.
468	ἀλλʼ ὅτε δὴ Δίʼ ἔμελλε θεῶν πατέρʼ ἠδὲ καὶ ἀνδρῶν
469	τέξεσθαι, τότʼ ἔπειτα φίλους λιτάνευε τοκῆας
470	τοὺς αὐτῆς, Γαῖάν τε καὶ Οὐρανὸν ἀστερόεντα,
471	μῆτιν συμφράσσασθαι, ὅπως λελάθοιτο τεκοῦσα
472	παῖδα φίλον, τίσαιτο δʼ ἐρινῦς πατρὸς ἑοῖο
473	παίδων θʼ, οὓς κατέπινε μέγας Κρόνος ἀγκυλομήτης.
474	οἳ δὲ θυγατρὶ φίλῃ μάλα μὲν κλύον ἠδʼ ἐπίθοντο,
475	καί οἱ πεφραδέτην, ὅσα περ πέπρωτο γενέσθαι
476	ἀμφὶ Κρόνῳ βασιλῆι καὶ υἱέι καρτεροθύμῳ.
477	πέμψαν δʼ ἐς Λύκτον, Κρήτης ἐς πίονα δῆμον,
478	ὁππότʼ ἄρʼ ὁπλότατον παίδων τέξεσθαι ἔμελλε,
479	Ζῆνα μέγαν· τὸν μέν οἱ ἐδέξατο Γαῖα πελώρη
480	Κρήτῃ ἐν εὐρείῃ τραφέμεν ἀτιταλλέμεναί τε. 
481	ἔνθα μιν ἷκτο φέρουσα θοὴν διὰ νύκτα μέλαιναν
482	πρώτην ἐς Λύκτον· κρύψεν δέ ἑ χερσὶ λαβοῦσα
483	ἄντρῳ ἐν ἠλιβάτῳ, ζαθέης ὑπὸ κεύθεσι γαίης,
484	Αἰγαίῳ ἐν ὄρει πεπυκασμένῳ ὑλήεντι.
485	τῷ δὲ σπαργανίσασα μέγαν λίθον ἐγγυάλιξεν
486	Οὐρανίδῃ μέγʼ ἄνακτι, θεῶν προτέρῳ βασιλῆι.
487	τὸν τόθʼ ἑλὼν χείρεσσιν ἑὴν ἐσκάτθετο νηδὺν
488	σχέτλιος· οὐδʼ ἐνόησε μετὰ φρεσίν, ὥς οἱ ὀπίσσω
489	ἀντὶ λίθου ἑὸς υἱὸς ἀνίκητος καὶ ἀκηδὴς
490	λείπεθʼ, ὅ μιν τάχʼ ἔμελλε βίῃ καὶ χερσὶ δαμάσσας
491	τιμῆς ἐξελάειν, ὃ δʼ ἐν ἀθανάτοισι ἀνάξειν.
492	καρπαλίμως δʼ ἄρʼ ἔπειτα μένος καὶ φαίδιμα γυῖα
493	ηὔξετο τοῖο ἄνακτος· ἐπιπλομένων δʼ ἐνιαυτῶν
494	Γαίης ἐννεσίῃσι πολυφραδέεσσι δολωθεὶς
495	ὃν γόνον ἄψ ἀνέηκε μέγας Κρόνος ἀγκυλομήτης
496	νικηθεὶς τέχνῃσι βίηφί τε παιδὸς ἑοῖο.
497	πρῶτον δʼ ἐξέμεσεν λίθον, ὃν πύματον κατέπινεν· 
498	τὸν μὲν Ζεὺς στήριξε κατὰ χθονὸς εὐρυοδείης
499	Πυθοῖ ἐν ἠγαθέῃ γυάλοις ὕπο Παρνησοῖο
500	σῆμʼ ἔμεν ἐξοπίσω, θαῦμα θνητοῖσι βροτοῖσιν.
501	λῦσε δὲ πατροκασιγνήτους ὀλοῶν ὑπὸ δεσμῶν
502	Οὐρανίδας, οὓς δῆσε πατὴρ ἀεσιφροσύνῃσιν·
503	οἳ οἱ ἀπεμνήσαντο χάριν ἐυεργεσιάων,
504	δῶκαν δὲ βροντὴν ἠδʼ αἰθαλόεντα κεραυνὸν
505	καὶ στεροπήν· τὸ πρὶν δὲ πελώρη Γαῖα κεκεύθει·
506	τοῖς πίσυνος θνητοῖσι καὶ ἀθανάτοισιν ἀνάσσει.
507	κούρην δʼ Ἰαπετὸς καλλίσφυρον Ὠκεανίνην
508	ἠγάγετο Κλυμένην καὶ ὁμὸν λέχος εἰσανέβαινεν.
509	ἣ δέ οἱ Ἄτλαντα κρατερόφρονα γείνατο παῖδα·
510	τίκτε δʼ ὑπερκύδαντα Μενοίτιον ἠδὲ Προμηθέα
511	ποικίλον αἰολόμητιν, ἁμαρτίνοόν τʼ Ἐπιμηθέα
512	ὃς κακὸν ἐξ ἀρχῆς γένετʼ ἀνδράσιν ἀλφηστῇσιν·
513	πρῶτος γάρ ῥα Διὸς πλαστὴν ὑπέδεκτο γυναῖκα
514	παρθένον. ὑβριστὴν δὲ Μενοίτιον εὐρύοπα Ζεὺς
515	εἰς Ἔρεβος κατέπεμψε βαλὼν ψολόεντι κεραυνῷ
516	εἵνεκʼ ἀτασθαλίης τε καὶ ἠνορέης ὑπερόπλου.
517	Ἄτλας δʼ οὐρανὸν εὐρὺν ἔχει κρατερῆς ὑπʼ ἀνάγκης
518	πείρασιν ἐν γαίης, πρόπαρ Εσπερίδων λιγυφώνων,
519	ἑστηὼς κεφαλῇ τε καὶ ἀκαμάτῃσι χέρεσσιν·
520	ταύτην γάρ οἱ μοῖραν ἐδάσσατο μητίετα Ζεύς. 
521	δῆσε δʼ ἀλυκτοπέδῃσι Προμηθέα ποικιλόβουλον
522	δεσμοῖς ἀργαλέοισι μέσον διὰ κίονʼ ἐλάσσας·
523	καί οἱ ἐπʼ αἰετὸν ὦρσε τανύπτερον· αὐτὰρ ὅ γʼ ἧπαρ
524	ἤσθιεν ἀθάνατον, τὸ δʼ ἀέξετο ἶσον ἁπάντη
525	νυκτός ὅσον πρόπαν ἦμαρ ἔδοι τανυσίπτερος ὄρνις.
526	τὸν μὲν ἄρʼ Ἀλκμήνης καλλισφύρου ἄλκιμος υἱὸς
527	Ἡρακλέης ἔκτεινε, κακὴν δʼ ἀπὸ νοῦσον ἄλαλκεν
528	Ἰαπετιονίδῃ καὶ ἐλύσατο δυσφροσυνάων
529	οὐκ ἀέκητι Ζηνὸς Ὀλυμπίου ὑψιμέδοντος,
530	ὄφρʼ Ἡρακλῆος Θηβαγενέος κλέος εἴη
531	πλεῖον ἔτʼ ἢ τὸ πάροιθεν ἐπὶ χθόνα πουλυβότειραν.
532	ταῦτʼ ἄρα ἁζόμενος τίμα ἀριδείκετον υἱόν·
533	καί περ χωόμενος παύθη χόλου, ὃν πρὶν ἔχεσκεν,
534	οὕνεκʼ ἐρίζετο βουλὰς ὑπερμενέι Κρονίωνι.
535	καὶ γὰρ ὅτʼ ἐκρίνοντο θεοὶ θνητοί τʼ ἄνθρωποι
536	Μηκώνῃ, τότʼ ἔπειτα μέγαν βοῦν πρόφρονι θυμῷ
537	δασσάμενος προέθηκε, Διὸς νόον ἐξαπαφίσκων.
538	τοῖς μὲν γὰρ σάρκας τε καὶ ἔγκατα πίονα δημῷ
539	ἐν ῥινῷ κατέθηκε καλύψας γαστρὶ βοείῃ,
540	τῷ δʼ αὖτʼ ὀστέα λευκὰ βοὸς δολίῃ ἐπὶ τέχνῃ
541	εὐθετίσας κατέθηκε καλύψας ἀργέτι δημῷ.
542	δὴ τότε μιν προσέειπε πατὴρ ἀνδρῶν τε θεῶν τε·
543	Ἰαπετιονίδη, πάντων ἀριδείκετʼ ἀνάκτων,
544	ὦ πέπον, ὡς ἑτεροζήλως διεδάσσαο μοίρας.
545	ὣς φάτο κερτομέων Ζεὺς ἄφθιτα μήδεα εἰδώς. 
546	τὸν δʼ αὖτε προσέειπε Προμηθεὺς ἀγκυλομήτης
547	ἦκʼ ἐπιμειδήσας, δολίης δʼ οὐ λήθετο τέχνης·
548	ζεῦ κύδιστε μέγιστε θεῶν αἰειγενετάων,
549	τῶν δʼ ἕλεʼ, ὁπποτέρην σε ἐνὶ φρεσὶ θυμὸς ἀνώγει.
550	Φῆ ῥα δολοφρονέων· Ζεὺς δʼ ἄφθιτα μήδεα εἰδὼς
551	γνῶ ῥʼ οὐδʼ ἠγνοίησε δόλον· κακὰ δʼ ὄσσετο θυμῷ
552	θνητοῖς ἀνθρώποισι, τὰ καὶ τελέεσθαι ἔμελλεν.
553	χερσὶ δʼ ὅ γʼ ἀμφοτέρῃσιν ἀνείλετο λευκὸν ἄλειφαρ.
554	χώσατο δὲ φρένας ἀμφί, χόλος δέ μιν ἵκετο θυμόν,
555	ὡς ἴδεν ὀστέα λευκὰ βοὸς δολίῃ ἐπὶ τέχνῃ. 
556	ἐκ τοῦ δʼ ἀθανάτοισιν ἐπὶ χθονὶ φῦλʼ ἀνθρώπων
557	καίουσʼ ὀστέα λευκὰ θυηέντων ἐπὶ βωμῶν.
558	τὸν δὲ μέγʼ ὀχθήσας προσέφη νεφεληγερέτα Ζεύς·
559	Ἰαπετιονίδη, πάντων πέρι μήδεα εἰδώς,
560	ὦ πέπον, οὐκ ἄρα πω δολίης ἐπιλήθεο τέχνης.
561	ὣς φάτο χωόμενος Ζεὺς ἄφθιτα μήδεα εἰδώς·
562	ἐκ τούτου δὴ ἔπειτα δόλου μεμνημένος αἰεὶ
563	οὐκ ἐδίδου Μελίῃσι πυρὸς μένος ἀκαμάτοιο
564	θνητοῖς ἀνθρώποις, οἳ ἐπὶ χθονὶ ναιετάουσιν.
565	ἀλλά μιν ἐξαπάτησεν ἐὺς πάις Ἰαπετοῖο
566	κλέψας ἀκαμάτοιο πυρὸς τηλέσκοπον. αὐγὴν
567	ἐν κοΐλῳ νάρθηκι· δάκεν δέ ἑ νειόθι θυμόν,
568	Ζῆνʼ ὑψιβρεμέτην, ἐχόλωσε δέ μιν φίλον ἦτορ,
569	ὡς ἴδʼ ἐν ἀνθρώποισι πυρὸς τηλέσκοπον αὐγήν.
570	αὐτίκα δʼ ἀντὶ πυρὸς τεῦξεν κακὸν ἀνθρώποισιν·
571	γαίης γὰρ σύμπλασσε περικλυτὸς Ἀμφιγυήεις
572	παρθένῳ αἰδοίῃ ἴκελον Κρονίδεω διὰ βουλάς.
573	ζῶσε δὲ καὶ κόσμησε θεὰ γλαυκῶπις Ἀθήνη
574	ἀργυφέη ἐσθῆτι· κατὰ κρῆθεν δὲ καλύπτρην
575	δαιδαλέην χείρεσσι κατέσχεθε, θαῦμα ἰδέσθαι·
576	ἀμφὶ δέ οἱ στεφάνους, νεοθηλέος ἄνθεα ποίης,
577	ἱμερτοὺς περίθηκε καρήατι Παλλὰς Ἀθήνη.
578	ἀμφὶ δέ οἱ στεφάνην χρυσέην κεφαλῆφιν ἔθηκε,
579	τὴν αὐτὸς ποίησε περικλυτὸς Ἀμφιγυήεις
580	ἀσκήσας παλάμῃσι, χαριζόμενος Διὶ πατρί.
581	τῇ δʼ ἐνὶ δαίδαλα πολλὰ τετεύχατο, θαῦμα ἰδέσθαι,
582	κνώδαλʼ, ὅσʼ ἤπειρος πολλὰ τρέφει ἠδὲ θάλασσα,
583	τῶν ὅ γε πόλλʼ ἐνέθηκε,—χάρις δʼ ἀπελάμπετο πολλή,—
584	θαυμάσια, ζῴοισιν ἐοικότα φωνήεσσιν.
585	αὐτὰρ ἐπεὶ δὴ τεῦξε καλὸν κακὸν ἀντʼ ἀγαθοῖο. 
586	ἐξάγαγʼ, ἔνθα περ ἄλλοι ἔσαν θεοὶ ἠδʼ ἄνθρωποι,
587	κόσμῳ ἀγαλλομένην γλαυκώπιδος ὀβριμοπάτρης.
588	θαῦμα δʼ ἔχʼ ἀθανάτους τε θεοὺς θνητούς τʼ ἀνθρώπους,
589	ὡς εἶδον δόλον αἰπύν, ἀμήχανον ἀνθρώποισιν.
590	ἐκ τῆς γὰρ γένος ἐστὶ γυναικῶν θηλυτεράων, 
591	τῆς γὰρ ὀλώιόν ἐστι γένος καὶ φῦλα γυναικῶν,
592	πῆμα μέγʼ αἳ θνητοῖσι μετʼ ἀνδράσι ναιετάουσιν
593	οὐλομένης πενίης οὐ σύμφοροι, ἀλλὰ κόροιο.
594	ὡς δʼ ὁπότʼ ἐν σμήνεσσι κατηρεφέεσσι μέλισσαι
595	κηφῆνας βόσκωσι, κακῶν ξυνήονας ἔργων—
596	αἳ μέν τε πρόπαν ἦμαρ ἐς ἠέλιον καταδύντα
597	ἠμάτιαι σπεύδουσι τιθεῖσί τε κηρία λευκά,
598	οἳ δʼ ἔντοσθε μένοντες ἐπηρεφέας κατὰ σίμβλους
599	ἀλλότριον κάματον σφετέρην ἐς γαστέρʼ ἀμῶνται—
600	ὣς δʼ αὔτως ἄνδρεσσι κακὸν θνητοῖσι γυναῖκας
601	Ζεὺς ὑψιβρεμέτης θῆκεν, ξυνήονας ἔργων
602	ἀργαλέων· ἕτερον δὲ πόρεν κακὸν ἀντʼ ἀγαθοῖο·
603	ὅς κε γάμον φεύγων καὶ μέρμερα ἔργα γυναικῶν
604	μὴ γῆμαι ἐθέλῃ, ὀλοὸν δʼ ἐπὶ γῆρας ἵκοιτο
605	χήτεϊ γηροκόμοιο· ὅ γʼ οὐ βιότου ἐπιδευὴς
606	ζώει, ἀποφθιμένου δὲ διὰ κτῆσιν δατέονται
607	χηρωσταί· ᾧ δʼ αὖτε γάμου μετὰ μοῖρα γένηται,
608	κεδνὴν δʼ ἔσχεν ἄκοιτιν ἀρηρυῖαν πραπίδεσσι,
609	τῷ δέ τʼ ἀπʼ αἰῶνος κακὸν ἐσθλῷ ἀντιφερίζει
610	ἐμμενές· ὃς δέ κε τέτμῃ ἀταρτηροῖο γενέθλης, 
611	ζώει ἐνὶ στήθεσσιν ἔχων ἀλίαστον ἀνίην
612	θυμῷ καὶ κραδίῃ, καὶ ἀνήκεστον κακόν ἐστιν.
613	ὣς οὐκ ἔστι Διὸς κλέψαι νόον οὐδὲ παρελθεῖν.
614	οὐδὲ γὰρ Ἰαπετιονίδης ἀκάκητα Προμηθεὺς
615	τοῖό γʼ ὑπεξήλυξε βαρὺν χόλον, ἀλλʼ ὑπʼ ἀνάγκης
616	καὶ πολύιδριν ἐόντα μέγας κατὰ δεσμὸς ἐρύκει.
617	Βριάρεῳ δʼ ὡς πρῶτα πατὴρ ὠδύσσατο θυμῷ
618	Κόττῳ τʼ ἠδὲ Γύῃ, δῆσεν κρατερῷ ἐνὶ δεσμῷ
619	ἠνορέην ὑπέροπλον ἀγώμενος ἠδὲ καὶ εἶδος
620	καὶ μέγεθος· κατένασσε δʼ ὑπὸ χθονὸς εὐρυοδείης. 
621	ἔνθʼ οἵ γʼ ἄλγεʼ ἔχοντες ὑπὸ χθονὶ ναιετάοντες
622	εἵατʼ ἐπʼ ἐσχατιῇ, μεγάλης ἐν πείρασι γαίης,
623	δηθὰ μάλʼ ἀχνύμενοι, κραδίῃ μέγα πένθος ἔχοντες.
624	ἀλλά σφεας Κρονίδης τε καὶ ἀθάνατοι θεοὶ ἄλλοι,
625	οὓς τέκεν ἠύκομος Ῥείη Κρόνου ἐν φιλότητι, 
626	Γαίης φραδμοσύνῃσιν ἀνήγαγον ἐς φάος αὖτις·
627	αὐτὴ γάρ σφιν ἅπαντα διηνεκέως κατέλεξε
628	σὺν κείνοις νίκην τε καὶ ἀγλαὸν εὖχος ἀρέσθαι.
629	δηρὸν γὰρ μάρναντο πόνον θυμαλγέʼ ἔχοντες
630	Τιτῆνές τε θεοὶ καὶ ὅσοι Κρόνου ἐξεγένοντο, 
631	ἀντίον ἀλλήλοισι διὰ κρατερὰς ὑσμίνας,
632	οἳ μὲν ἀφʼ ὑψηλῆς Ὄθρυος Τιτῆνες ἀγαυοί,
633	οἳ δʼ ἄρʼ ἀπʼ Οὐλύμποιο θεοί, δωτῆρες ἐάων,
634	οὓς τέκεν ἠύκομος Ῥείη Κρόνῳ εὐνηθεῖσα.
635	οἵ ῥα τότʼ ἀλλήλοισι χόλον θυμαλγέʼ ἔχοντες
636	συνεχέως ἐμάχοντο δέκα πλείους ἐνιαυτούς·
637	οὐδέ τις ἦν ἔριδος χαλεπῆς λύσις οὐδὲ τελευτὴ
638	οὐδετέροις, ἶσον δὲ τέλος τέτατο πτολέμοιο.
639	ἀλλʼ ὅτε δὴ κείνοισι παρέσχεθεν ἄρμενα πάντα,
640	νέκταρ τʼ ἀμβροσίην τε, τά περ θεοὶ αὐτοὶ ἔδουσι,
641	πάντων ἐν στήθεσσιν ἀέξετο θυμὸς ἀγήνωρ.
642	ὡς νέκταρ τʼ ἐπάσαντο καὶ ἀμβροσίην ἐρατεινήν,
643	δὴ τότε τοῖς μετέειπε πατὴρ ἀνδρῶν τε θεῶν τε·
644	κέκλυτε μευ, Γαίης τε καὶ Οὐρανοῦ ἀγλαὰ τέκνα,
645	ὄφρʼ εἴπω, τά με θυμὸς ἐνὶ στήθεσσι κελεύει.
646	ἤδη γὰρ μάλα δηρὸν ἐναντίοι ἀλλήλοισι
647	νίκης καὶ κράτεος πέρι μαρνάμεθʼ ἤματα πάντα
648	Τιτῆνές τε θεοὶ καὶ ὅσοι Κρόνου ἐκγενόμεσθα.
649	ὑμεῖς δὲ μεγάλην τε βίην καὶ χεῖρας ἀάπτους
650	φαίνετε Τιτήνεσσιν ἐναντίοι ἐν δαῒ λυγρῇ
651	μνησάμενοι φιλότητος ἐνηέος, ὅσσα παθόντες
652	ἐς φάος ἂψ ἀφίκεσθε δυσηλεγέος ὑπὸ δεσμοῦ
653	ἡμετέρας διὰ βουλὰς ὑπὸ ζόφου ἠερόεντος.
654	ὣς φάτο· τὸν δʼ ἐξαῦτις ἀμείβετο Κόττος ἀμύμων·
655	Δαιμόνιʼ, οὐκ ἀδάητα πιφαύσκεαι· ἀλλὰ καὶ αὐτοὶ
656	ἴδμεν, ὅ τοι περὶ μὲν πραπίδες, περὶ δʼ ἐστὶ νόημα,
657	ἀλκτὴρ δʼ ἀθανάτοισιν ἀρῆς γένεο κρυεροῖο.
658	σῇσι δʼ ἐπιφροσύνῃσιν ὑπὸ ζόφου ἠερόεντος
659	ἄψορρον δʼ† ἐξαῦτις ἀμειλίκτων ὑπὸ δεσμῶν
660	ἠλύθομεν, Κρόνου υἱὲ ἄναξ, ἀνάελπτα παθόντες.
661	τῷ καὶ νῦν ἀτενεῖ τε νόῳ καὶ ἐπίφρονι βουλῇ
662	ῥυσόμεθα κράτος ὑμὸν ἐν αἰνῇ δηϊοτῆτι
663	μαρνάμενοι Τιτῆσιν ἀνὰ κρατερὰς ὑσμίνας.
664	ὣς φάτʼ· ἐπῄνεσσαν δὲ θεοί, δωτῆρες ἐάων,
665	μῦθον ἀκούσαντες· πολέμου δʼ ἐλιλαίετο θυμὸς
666	μᾶλλον ἔτʼ ἢ τὸ πάροιθε· μάχην δʼ ἀμέγαρτον ἔγειραν
667	πάντες, θήλειαι τε καὶ ἄρσενες, ἤματι κείνῳ,
668	Τιτῆνές τε θεοὶ καὶ ὅσοι Κρόνου ἐξεγένοντο,
669	οὕς τε Ζεὺς Ἐρέβευσφιν ὑπὸ χθονὸς ἧκε φόωσδε
670	δεινοί τε κρατεροί τε, βίην ὑπέροπλον ἔχοντες.
671	τῶν ἑκατὸν μὲν χεῖρες ἀπʼ ὤμων ἀίσσοντο
672	πᾶσιν ὁμῶς, κεφαλαὶ δὲ ἑκάστῳ πεντήκοντα
673	ἐξ ὤμων ἐπέφυκον ἐπὶ στιβαροῖσι μέλεσσιν.
674	οἳ τότε Τιτήνεσσι κατέσταθεν ἐν δαῒ λυγρῇ
675	πέτρας ἠλιβάτους στιβαρῇς ἐν χερσὶν ἔχοντες. 
676	Τιτῆνες δʼ ἑτέρωθεν ἐκαρτύναντο φάλαγγας
677	προφρονέως, χειρῶν τε βίης θʼ ἅμα ἔργον ἔφαινον
678	ἀμφότεροι· δεινὸν δὲ περίαχε πόντος ἀπείρων,
679	γῆ δὲ μέγʼ ἐσμαράγησεν, ἐπέστενε δʼ οὐρανὸς εὐρὺς
680	σειόμενος, πεδόθεν δὲ τινάσσετο μακρὸς Ὄλυμπος
681	ῥιπῇ ὕπʼ ἀθανάτων, ἔνοσις δʼ ἵκανε βαρεῖα
682	Τάρταρον ἠερόεντα, ποδῶν τʼ αἰπεῖα ἰωὴ
683	ἀσπέτου ἰωχμοῖο βολάων τε κρατεράων·
684	ὣς ἄρʼ ἐπʼ ἀλλήλοις ἵεσαν βέλεα στονόεντα.
685	φωνὴ δʼ ἀμφοτέρων ἵκετʼ οὐρανὸν ἀστερόεντα
686	κεκλομένων· οἳ δὲ ξύνισαν μεγάλῳ ἀλαλητῷ.
687	οὐδʼ ἄρʼ ἔτι Ζεὺς ἴσχεν ἑὸν μένος, ἀλλά νυ τοῦ γε
688	εἶθαρ μὲν μένεος πλῆντο φρένες, ἐκ δέ τε πᾶσαν
689	φαῖνε βίην· ἄμυδις δʼ ἄρʼ ἀπʼ οὐρανοῦ ἠδʼ ἀπʼ Ὀλύμπου
690	ἀστράπτων ἔστειχε συνωχαδόν· οἱ δὲ κεραυνοὶ
691	ἴκταρ ἅμα βροντῇ τε καὶ ἀστεροπῇ ποτέοντο
692	χειρὸς ἄπο στιβαρῆς, ἱερὴν φλόγα εἰλυφόωντες
693	ταρφέες· ἀμφὶ δὲ γαῖα φερέσβιος ἐσμαράγιζε
694	καιομένη, λάκε δʼ ἀμφὶ πυρὶ μεγάλʼ ἄσπετος ὕλη.
695	ἔζεε δὲ χθὼν πᾶσα καὶ Ὠκεανοῖο ῥέεθρα
696	πόντος τʼ ἀτρύγετος· τοὺς δʼ ἄμφεπε θερμὸς ἀυτμὴ
697	Τιτῆνας χθονίους, φλὸξ δʼ αἰθέρα δῖαν ἵκανεν
698	ἄσπετος, ὄσσε δʼ ἄμερδε καὶ ἰφθίμων περ ἐόντων
699	αὐγὴ μαρμαίρουσα κεραυνοῦ τε στεροπῆς τε.
700	καῦμα δὲ θεσπέσιον κάτεχεν Χάος· εἴσατο δʼ ἄντα
701	ὀφθαλμοῖσιν ἰδεῖν ἠδʼ οὔασι ὄσσαν ἀκοῦσαι
702	αὔτως, ὡς εἰ Γαῖα καὶ Οὐρανὸς εὐρὺς ὕπερθε
703	πίλνατο· τοῖος γάρ κε μέγας ὑπὸ δοῦπος ὀρώρει
704	τῆς μὲν ἐρειπομένης, τοῦ δʼ ὑψόθεν ἐξεριπόντος·
705	τόσσος δοῦπος ἔγεντο θεῶν ἔριδι ξυνιόντων. 
706	σὺν δʼ ἄνεμοι ἔνοσίν τε κονίην τʼ ἐσφαράγιζον
707	βροντήν τε στεροπήν τε καὶ αἰθαλόεντα κεραυνόν,
708	κῆλα Διὸς μεγάλοιο, φέρον δʼ ἰαχήν τʼ ἐνοπήν τε
709	ἐς μέσον ἀμφοτέρων· ὄτοβος δʼ ἄπλητος ὀρώρει
710	σμερδαλέης ἔριδος, κάρτος δʼ ἀνεφαίνετο ἔργων.
711	ἐκλίνθη δὲ μάχη· πρὶν δʼ ἀλλήλοις ἐπέχοντες
712	ἐμμενέως ἐμάχοντο διὰ κρατερὰς ὑσμίνας.
713	οἳ δʼ ἄρʼ ἐνὶ πρώτοισι μάχην δριμεῖαν ἔγειραν
714	Κόττος τε Βριάρεώς τε Γύης τʼ ἄατος πολέμοιο,
715	οἵ ῥα τριηκοσίας πέτρας στιβαρῶν ἀπὸ χειρῶν
716	πέμπον ἐπασσυτέρας, κατὰ δʼ ἐσκίασαν βελέεσσι
717	Τιτῆνας, καὶ τοὺς μὲν ὑπὸ χθονὸς εὐρυοδείης
718	πέμψαν καὶ δεσμοῖσιν ἐν ἀργαλέοισιν ἔδησαν
719	χερσὶν νικήσαντες ὑπερθύμους περ ἐόντας,
720	τόσσον ἔνερθʼ ὑπὸ γῆς, ὅσον οὐρανός ἐστʼ ἀπὸ γαίης·
721	τόσσον γάρ τʼ ἀπὸ γῆς ἐς Τάρταρον ἠερόεντα.
722	ἐννέα γὰρ νύκτας τε καὶ ἤματα χάλκεος ἄκμων
723	οὐρανόθεν κατιὼν δεκάτῃ κʼ ἐς γαῖαν ἵκοιτο·
724	ἐννέα δʼ αὖ νύκτας τε καὶ ἤματα χάλκεος ἄκμων
725	ἐκ γαίης κατιὼν δεκάτῃ κʼ ἐς Τάρταρον ἵκοι. 
726	τὸν πέρι χάλκεον ἕρκος ἐλήλαται· ἀμφὶ δέ μιν νὺξ
727	τριστοιχεὶ κέχυται περὶ δειρήν· αὐτὰρ ὕπερθεν
728	γῆς ῥίζαι πεφύασι καὶ ἀτρυγέτοιο θαλάσσης.
729	ἔνθα θεοὶ Τιτῆνες ὑπὸ ζόφῳ ἠερόεντι
730	κεκρύφαται βουλῇσι Διὸς νεφεληγερέταο
731	χώρῳ ἐν εὐρώεντι, πελώρης ἔσχατα γαίης.
732	τοῖς οὐκ ἐξιτόν ἐστι. θύρας δʼ ἐπέθηκε Ποσειδέων
733	χαλκείας, τεῖχος δὲ περοίχεται ἀμφοτέρωθεν.
734	ἔνθα Γύης Κόττος τε καὶ Ὀβριάρεως μεγάθυμος
735	ναίουσιν, φύλακες πιστοὶ Διὸς αἰγιόχοιο.
736	ἔνθα δὲ γῆς δνοφερῆς καὶ Ταρτάρου ἠερόεντος
737	πόντου τʼ ἀτρυγέτοιο καὶ οὐρανοῦ ἀστερόεντος
738	ἑξείης πάντων πηγαὶ καὶ πείρατʼ ἔασιν
739	ἀργαλέʼ εὐρώεντα, τά τε στυγέουσι θεοί περ,
740	χάσμα μέγʼ, οὐδέ κε πάντα τελεσφόρον εἰς ἐνιαυτὸν
741	οὖδας ἵκοιτʼ, εἰ πρῶτα πυλέων ἔντοσθε γένοιτο,
742	ἀλλά κεν ἔνθα καὶ ἔνθα φέροι πρὸ θύελλα θυέλλῃ
743	ἀργαλέη· δεινὸν δὲ καὶ ἀθανάτοισι θεοῖσι
744	τοῦτο τέρας. Νυκτὸς δʼ ἐρεβεννῆς οἰκία δεινὰ
745	ἕστηκεν νεφέλῃς κεκαλυμμένα κυανέῃσιν. 
746	τῶν πρόσθʼ Ἰαπετοῖο πάις ἔχει οὐρανὸν εὐρὺν
747	ἑστηὼς κεφαλῇ τε καὶ ἀκαμάτῃσι χέρεσσιν
748	ἀστεμφέως, ὅθι Νύξ τε καὶ Ἡμέρη ἆσσον ἰοῦσαι
749	ἀλλήλας προσέειπον, ἀμειβόμεναι μέγαν οὐδὸν
750	χάλκεον· ἣ μὲν ἔσω καταβήσεται, ἣ δὲ θύραζε
751	ἔρχεται, οὐδέ ποτʼ ἀμφοτέρας δόμος ἐντὸς ἐέργει,
752	ἀλλʼ αἰεὶ ἑτέρη γε δόμων ἔκτοσθεν ἐοῦσα
753	γαῖαν ἐπιστρέφεται, ἣ δʼ αὖ δόμου ἐντὸς ἐοῦσα
754	μίμνει τὴν αὐτῆς ὥρην ὁδοῦ, ἔστʼ ἂν ἵκηται,
755	ἣ μὲν ἐπιχθονίοισι φάος πολυδερκὲς ἔχουσα, 
756	ἣ δʼ Ὕπνον μετὰ χερσί, κασίγνητον Θανάτοιο.
757	Νὺξ ὀλοή, νεφέλῃ κεκαλυμμένη ἠεροειδεῖ.
758	ἔνθα δὲ Νυκτὸς παῖδες ἐρεμνῆς οἰκίʼ ἔχουσιν,
759	Ὕπνος καὶ Θάνατος, δεινοὶ θεοί· οὐδέ ποτʼ αὐτοὺς
760	Ἠέλιος φαέθων ἐπιδέρκεται ἀκτίνεσσιν
761	οὐρανὸν εἲς ἀνιὼν οὐδʼ οὐρανόθεν καταβαίνων.
762	τῶν δʼ ἕτερος γαῖάν τε καὶ εὐρέα νῶτα θαλάσσης
763	ἥσυχος ἀνστρέφεται καὶ μείλιχος ἀνθρώποισι,
764	τοῦ δὲ σιδηρέη μὲν κραδίη, χάλκεον δέ οἱ ἦτορ
765	νηλεὲς ἐν στήθεσσιν· ἔχει δʼ ὃν πρῶτα λάβῃσιν
766	ἀνθρώπων· ἐχθρὸς δὲ καὶ ἀθανάτοισι θεοῖσιν.
767	ἔνθα θεοῦ χθονίου πρόσθεν δόμοι ἠχήεντες
768	ἰφθίμου τʼ Ἀίδεω καὶ ἐπαινῆς Περσεφονείης
769	ἑστᾶσιν, δεινὸς δὲ κύων προπάροιθε φυλάσσει
770	νηλειής, τέχνην δὲ κακὴν ἔχει· ἐς μὲν ἰόντας
771	σαίνει ὁμῶς οὐρῇ τε καὶ οὔασιν ἀμφοτέροισιν,
772	ἐξελθεῖν δʼ οὐκ αὖτις ἐᾷ πάλιν, ἀλλὰ δοκεύων
773	ἐσθίει, ὅν κε λάβῃσι πυλέων ἔκτοσθεν ἰόντα.
774	ἰφθίμου τʼ Ἀίδεω καὶ ἐπαινῆς Περσεφονείης.
775	ἔνθα δὲ ναιετάει στυγερὴ θεὸς ἀθανάτοισι, 
776	δεινὴ Στύξ, θυγάτηρ ἀψορρόου Ὠκεανοῖο
777	πρεσβυτάτη· νόσφιν δὲ θεῶν κλυτὰ δώματα ναίει
778	μακρῇσιν πέτρῃσι κατηρεφέʼ· ἀμφὶ δὲ πάντη
779	κίοσιν ἀργυρέοισι πρὸς οὐρανὸν ἐστήρικται.
780	παῦρα δὲ Θαύμαντος θυγάτηρ πόδας ὠκέα Ἶρις
781	ἀγγελίην πωλεῖται ἐπʼ εὐρέα νῶτα θαλάσσης.
782	ὁππότʼ ἔρις καὶ νεῖκος ἐν ἀθανάτοισιν ὄρηται
783	καί ῥʼ ὅστις ψεύδηται Ὀλύμπια δώματʼ ἐχόντων,
784	Ζεὺς δέ τε Ἶριν ἔπεμψε θεῶν μέγαν ὅρκον ἐνεῖκαι
785	τηλόθεν ἐν χρυσέῃ προχόῳ πολυώνυμον ὕδωρ
786	ψυχρόν, ὅτʼ ἐκ πέτρης καταλείβεται ἠλιβάτοιο
787	ὑψηλῆς· πολλὸν δὲ ὑπὸ χθονὸς εὐρυοδείης
788	ἐξ ἱεροῦ ποταμοῖο ῥέει διὰ νύκτα μέλαιναν
789	Ὠκεανοῖο κέρας· δεκάτη δʼ ἐπὶ μοῖρα δέδασται·
790	ἐννέα μὲν περὶ γῆν τε καὶ εὐρέα νῶτα θαλάσσης
791	δίνῃς ἀργυρέῃς εἱλιγμένος εἰς ἅλα πίπτει,
792	ἣ δὲ μίʼ ἐκ πέτρης προρέει μέγα πῆμα θεοῖσιν.
793	ὅς κεν τὴν ἐπίορκον ἀπολλείψας ἐπομόσσῃ
794	ἀθανάτων, οἳ ἔχουσι κάρη νιφόεντος Ὀλύμπου,
795	κεῖται νήυτμος τετελεσμένον εἰς ἐνιαυτόν·
796	οὐδέ ποτʼ ἀμβροσίης καὶ νέκταρος ἔρχεται ἆσσον
797	βρώσιος, ἀλλά τε κεῖται ἀνάπνευστος καὶ ἄναυδος
798	στρωτοῖς ἐν λεχέεσσι, κακὸν δέ ἑ κῶμα καλύπτει.
799	αὐτὰρ ἐπεὶ νοῦσον τελέσῃ μέγαν εἰς ἐνιαυτόν,
800	ἄλλος γʼ ἐξ ἄλλου δέχεται χαλεπώτερος ἄεθλος. 
801	εἰνάετες δὲ θεῶν ἀπαμείρεται αἰὲν ἐόντων,
802	οὐδέ ποτʼ ἐς βουλὴν ἐπιμίσγεται οὐδʼ ἐπὶ δαῖτας
803	ἐννέα πάντα ἔτεα· δεκάτῳ δʼ ἐπιμίσγεται αὖτις
804	εἴρας ἐς ἀθανάτων, οἳ Ὀλύμπια δώματʼ ἔχουσιν.
805	τοῖον ἄρʼ ὅρκον ἔθεντο θεοὶ Στυγὸς ἄφθιτον ὕδωρ
806	ὠγύγιον, τὸ δʼ ἵησι καταστυφέλου διὰ χώρου.
807	ἔνθα δὲ γῆς δνοφερῆς καὶ Ταρτάρου ἠερόεντος
808	πόντου τʼ ἀτρυγέτοιο καὶ οὐρανοῦ ἀστερόεντος
809	ἑξείης πάντων πηγαὶ καὶ πείρατʼ ἔασιν
810	ἀργαλέʼ εὐρώεντα, τά τε στυγέουσι θεοί περ.
811	ἔνθα δὲ μαρμάρεαί τε πύλαι καὶ χάλκεος οὐδὸς
812	ἀστεμφής, ῥίζῃσι διηνεκέεσσιν ἀρηρώς,
813	αὐτοφυής· πρόσθεν δὲ θεῶν ἔκτοσθεν ἁπάντων
814	Τιτῆνες ναίουσι, πέρην Χάεος ζοφεροῖο.
815	αὐτὰρ ἐρισμαράγοιο Διὸς κλειτοὶ ἐπίκουροι
816	δώματα ναιετάουσιν ἐπʼ Ὠκεανοῖο θεμέθλοις,
817	Κόττος τʼ ἠδὲ Γύης· Βριάρεών γε μὲν ἠὺν ἐόντα
818	γαμβρὸν ἑὸν ποίησε βαρύκτυπος Ἐννοσίγαιος,
819	δῶκε δὲ Κυμοπόλειαν ὀπυίειν, θυγατέρα ἥν.
820	αὐτὰρ ἐπεὶ Τιτῆνας ἀπʼ οὐρανοῦ ἐξέλασεν Ζεύς, 
821	ὁπλότατον τέκε παῖδα Τυφωέα Γαῖα πελώρη
822	Ταρτάρου ἐν φιλότητι διὰ χρυσέην Ἀφροδίτην·
823	οὗ χεῖρες μὲν ἔασιν ἐπʼ ἰσχύι, ἔργματʼ ἔχουσαι,
824	καὶ πόδες ἀκάματοι κρατεροῦ θεοῦ· ἐκ δέ οἱ ὤμων
825	ἣν ἑκατὸν κεφαλαὶ ὄφιος, δεινοῖο δράκοντος,
826	γλώσσῃσιν δνοφερῇσι λελιχμότες, ἐκ δέ οἱ ὄσσων
827	θεσπεσίῃς κεφαλῇσιν ὑπʼ ὀφρύσι πῦρ ἀμάρυσσεν·
828	πασέων δʼ ἐκ κεφαλέων πῦρ καίετο δερκομένοιο·
829	φωναὶ δʼ ἐν πάσῃσιν ἔσαν δεινῇς κεφαλῇσι
830	παντοίην ὄπʼ ἰεῖσαι ἀθέσφατον· ἄλλοτε μὲν γὰρ
831	φθέγγονθʼ ὥστε θεοῖσι συνιέμεν, ἄλλοτε δʼ αὖτε
832	ταύρου ἐριβρύχεω, μένος ἀσχέτου, ὄσσαν ἀγαύρου,
833	ἄλλοτε δʼ αὖτε λέοντος ἀναιδέα θυμὸν ἔχοντος,
834	ἄλλοτε δʼ αὖ σκυλάκεσσιν ἐοικότα, θαύματʼ ἀκοῦσαι,
835	ἄλλοτε δʼ αὖ ῥοίζεσχʼ, ὑπὸ δʼ ἤχεεν οὔρεα μακρά.
836	καί νύ κεν ἔπλετο ἔργον ἀμήχανον ἤματι κείνῳ
837	καί κεν ὅ γε θνητοῖσι καὶ ἀθανάτοισιν ἄναξεν,
838	εἰ μὴ ἄρʼ ὀξὺ νόησε πατὴρ ἀνδρῶν τε θεῶν τε.
839	σκληρὸν δʼ ἐβρόντησε καὶ ὄβριμον, ἀμφὶ δὲ γαῖα
840	σμερδαλέον κονάβησε καὶ οὐρανὸς εὐρὺς ὕπερθε
841	πόντος τʼ Ὠκεανοῦ τε ῥοαὶ καὶ Τάρταρα γαίης.
842	ποσσὶ δʼ ὕπʼ ἀθανάτοισι μέγας πελεμίζετʼ Ὄλυμπος
843	ὀρνυμένοιο ἄνακτος· ἐπεστενάχιζε δὲ γαῖα.
844	καῦμα δʼ ὑπʼ ἀμφοτέρων κάτεχεν ἰοειδέα πόντον
845	βροντῆς τε στεροπῆς τε, πυρός τʼ ἀπὸ τοῖο πελώρου,
846	πρηστήρων ἀνέμων τε κεραυνοῦ τε φλεγέθοντος.
847	ἔζεε δὲ χθὼν πᾶσα καὶ οὐρανὸς ἠδὲ θάλασσα·
848	θυῖε δʼ ἄρʼ ἀμφʼ ἀκτὰς περί τʼ ἀμφί τε κύματα μακρὰ
849	ῥιπῇ ὕπʼ ἀθανάτων, ἔνοσις δʼ ἄσβεστος ὀρώρει·
850	τρέε δʼ Ἀίδης, ἐνέροισι καταφθιμένοισιν ἀνάσσων,
851	Τιτῆνές θʼ ὑποταρτάριοι, Κρόνον ἀμφὶς ἐόντες,
852	ἀσβέστου κελάδοιο καὶ αἰνῆς δηιοτῆτος.
853	Ζεὺς δʼ ἐπεὶ οὖν κόρθυνεν ἑὸν μένος, εἵλετο δʼ ὅπλα,
854	βροντήν τε στεροπήν τε καὶ αἰθαλόεντα κεραυνόν,
855	πλῆξεν ἀπʼ Οὐλύμποιο ἐπάλμενος· ἀμφὶ δὲ πάσας
856	ἔπρεσε θεσπεσίας κεφαλὰς δεινοῖο πελώρου.
857	αὐτὰρ ἐπεὶ δή μιν δάμασεν πληγῇσιν ἱμάσσας,
858	ἤριπε γυιωθείς, στενάχιζε δὲ γαῖα πελώρη.
859	φλὸξ δὲ κεραυνωθέντος ἀπέσσυτο τοῖο ἄνακτος
860	οὔρεος ἐν βήσσῃσιν ἀιδνῇς παιπαλοέσσῃς, 
861	πληγέντος. πολλὴ δὲ πελώρη καίετο γαῖα
862	ἀτμῇ θεσπεσίῃ καὶ ἐτήκετο κασσίτερος ὣς
863	τέχνῃ ὕπʼ αἰζηῶν ἐν ἐυτρήτοις χοάνοισι
864	θαλφθείς, ἠὲ σίδηρος, ὅ περ κρατερώτατός ἐστιν.
865	οὔρεος ἐν βήσσῃσι δαμαζόμενος πυρὶ κηλέῳ
866	τήκεται ἐν χθονὶ δίῃ ὑφʼ Ἡφαιστου παλάμῃσιν.
867	ὣς ἄρα τήκετο γαῖα σέλαι πυρὸς αἰθομένοιο.
868	ῥῖψε δέ μιν θυμῷ ἀκαχὼν ἐς Τάρταρον εὐρύν.
869	ἐκ δὲ Τυφωέος ἔστʼ ἀνέμων μένος ὑγρὸν ἀέντων,
870	νόσφι Νότου Βορέω τε καὶ ἀργέστεω Ζεφύροιο·
871	οἵ γε μὲν ἐκ θεόφιν γενεή, θνητοῖς μέγʼ ὄνειαρ·
872	οἱ δʼ ἄλλοι μαψαῦραι ἐπιπνείουσι θάλασσαν·
873	αἳ δή τοι πίπτουσαι ἐς ἠεροειδέα πόντον,
874	πῆμα μέγα θνητοῖσι, κακῇ θυίουσιν ἀέλλῃ·
875	ἄλλοτε δʼ ἄλλαι ἄεισι διασκιδνᾶσί τε νῆας
876	ναύτας τε φθείρουσι· κακοῦ δʼ οὐ γίγνεται ἀλκὴ
877	ἀνδράσιν, οἳ κείνῃσι συνάντωνται κατὰ πόντον·
878	αἳ δʼ αὖ καὶ κατὰ γαῖαν ἀπείριτον ἀνθεμόεσσαν
879	ἔργʼ ἐρατὰ φθείρουσι χαμαιγενέων ἀνθρώπων
880	πιμπλεῖσαι κόνιός τε καὶ ἀργαλέου κολοσυρτοῦ. 
881	αὐτὰρ ἐπεί ῥα πόνον μάκαρες θεοὶ ἐξετέλεσσαν,
882	Τιτήνεσσι δὲ τιμάων κρίναντο βίηφι,
883	δή ῥα τότʼ ὤτρυνον βασιλευέμεν ἠδὲ ἀνάσσειν
884	Γαίης φραδμοσύνῃσιν Ὀλύμπιον εὐρύοπα Ζῆν
885	ἀθανάτων· ὃ δὲ τοῖσιν ἑὰς διεδάσσατο τιμάς. 
886	Ζεὺς δὲ θεῶν βασιλεὺς πρώτην ἄλοχον θέτο Μῆτιν
887	πλεῖστα τε ἰδυῖαν ἰδὲ θνητῶν ἀνθρώπων.
888	ἀλλʼ ὅτε δὴ ἄρʼ ἔμελλε θεὰν γλαυκῶπιν Ἀθήνην
889	τέξεσθαι, τότʼ ἔπειτα δόλῳ φρένας ἐξαπατήσας
890	αἱμυλίοισι λόγοισιν ἑὴν ἐσκάτθετο νηδὺν
891	Γαίης φραδμοσύνῃσι καὶ Οὐρανοῦ ἀστερόεντος.
892	τὼς γάρ οἱ φρασάτην, ἵνα μὴ βασιληίδα τιμὴν
893	ἄλλος ἔχοι Διὸς ἀντὶ θεῶν αἰειγενετάων.
894	ἐκ γὰρ τῆς εἵμαρτο περίφρονα τέκνα γενέσθαι·
895	πρώτην μὲν κούρην γλαυκώπιδα Τριτογένειαν
896	ἶσον ἔχουσαν πατρὶ μένος καὶ ἐπίφρονα βουλήν.
897	αὐτὰρ ἔπειτʼ ἄρα παῖδα θεῶν βασιλῆα καὶ ἀνδρῶν
898	ἤμελλεν τέξεσθαι, ὑπέρβιον ἦτορ ἔχοντα·
899	ἀλλʼ ἄρα μιν Ζεὺς πρόσθεν ἑὴν ἐσκάτθετο νηδύν,
900	ὡς δή οἱ φράσσαιτο θεὰ ἀγαθόν τε κακόν τε. 
901	δεύτερον ἠγάγετο λιπαρὴν Θέμιν, ἣ τέκεν Ὥρας,
902	Εὐνουμίην τε Δίκην τε καὶ Εἰρήνην τεθαλυῖαν,
903	αἳ ἔργʼ ὠρεύουσι καταθνητοῖσι βροτοῖσι,
904	Μοίρας θʼ, ᾗ πλείστην τιμὴν πόρε μητίετα Ζεύς,
905	Κλωθώ τε Λάχεσίν τε καὶ Ἄτροπον, αἵτε διδοῦσι
906	θνητοῖς ἀνθρώποισιν ἔχειν ἀγαθόν τε κακόν τε.
907	τρεῖς δέ οἱ Εὐρυνομη Χάριτας τέκε καλλιπαρῄους,
908	Ὠκεανοῦ κούρη, πολυήρατον εἶδος ἔχουσα,
909	Ἀγλαΐην τε καὶ Εὐφροσύνην Θαλίην τʼ ἐρατεινήν·
910	τῶν καὶ ἀπὸ βλεφάρων ἔρος εἴβετο δερκομενάων
911	λυσιμελής· καλὸν δέ θʼ ὑπʼ ὀφρύσι δερκιόωνται.
912	αὐτὰρ ὁ Δήμητρος πολυφόρβης ἐς λέχος ἦλθεν,
913	ἣ τέκε Περσεφόνην λευκώλενον, ἣν Ἀιδωνεὺς
914	ἥρπασε ἧς παρὰ μητρός· ἔδωκε δὲ μητίετα Ζεύς.
915	μνημοσύνης δʼ ἐξαῦτις ἐράσσατο καλλικόμοιο, 
916	ἐξ ἧς οἱ Μοῦσαι χρυσάμπυκες ἐξεγένοντο
917	ἐννέα, τῇσιν ἅδον θαλίαι καὶ τέρψις ἀοιδῆς.
918	Λητὼ δʼ Ἀπόλλωνα καὶ Ἄρτεμιν ἰοχέαιραν,
919	ἱμερόεντα γόνον περὶ πάντων Οὐρανιώνων,
920	γείνατʼ ἄρʼ αἰγιόχοιο Διὸς φιλότητι μιγεῖσα. 
921	λοισθοτάτην δʼ Ἥρην θαλερὴν ποιήσατʼ ἄκοιτιν·
922	ἣ δʼ Ἥβην καὶ Ἄρηα καὶ Εἰλείθυιαν ἔτικτε
923	μιχθεῖσʼ ἐν φιλότητι θεῶν βασιλῆι καὶ ἀνδρῶν.
924	αὐτὸς δʼ ἐκ κεφαλῆς γλαυκώπιδα Τριτογένειαν
925	δεινὴν ἐγρεκύδοιμον ἀγέστρατον Ἀτρυτώνην
926	πότνιαν, ᾗ κέλαδοί τε ἅδον πόλεμοί τε μάχαι τε,
927	Ἥρη δʼ Ἥφαιστον κλυτὸν οὐ φιλότητι μιγεῖσα
928	γείνατο, καὶ ζαμένησε καὶ ἤρισε ᾧ παρακοίτῃ,
929	ἐκ πάντων τέχνῃσι κεκασμένον Οὐρανιώνων.
929a	Ἥρη δὲ ζαμένησε καὶ ἤρισε ᾧ παρακοίτῃ. 
929b	ἐκ ταύτης δʼ ἔριδος ἣ μὲν τέκε φαίδιμον υἱὸν
929c	Ἥφαιστον, φιλότητος ἄτερ Διὸς αἰγιόχοιο,
929d	ἐκ πάντων παλάμῃσι κεκασμένον Οὐρανιώνων·
929e	αὐτὰρ ὅ γʼ Ὠκεανοῦ καὶ Τηθύος ἠυκόμοιο
929f	κούρῃ νόσφʼ Ἥρης παρελέξατο καλλιπαρήῳ,
929g	ἐξαπαφὼν Μῆτιν καίπερ πολυδήνεʼ ἐοῦσαν.
929h	συμμάρψας δʼ ὅ γε χερσὶν ἑὴν ἐγκάτθετο νηδὺν
929i	δείσας, μὴ τέξῃ κρατερώτερον ἄλλο κεραυνοῦ.
929j	τοὔνεκά μιν Κρονίδης ὑψίζυγος αἰθέρι ναίων
929k	κάππιεν ἐξαπίνης· ἣ δʼ αὐτίκα Παλλάδʼ Ἀθήνην
929l	κύσατο· τὴν μὲν ἔτικτε πατὴρ ἀνδρῶν τε θεῶν τε
929m	πὰρ κορυφὴν Τρίτωνος ἐπʼ ὄχθῃσιν ποταμοῖο.
929n	Μῆτις δʼ αὖτε Ζηνὸς ὑπὸ σπλάγχνοις λελαθυῖα
929o	ἧστο, Ἀθηναίης μήτηρ, τέκταινα δικαίων
929p	πλεῖστα θεῶν τε ἰδυῖα καταθνητῶν τʼ ἀνθρώπων,
929q	ἔνθα θεὰ παρέδεκτο ὅθεν παλάμαις περὶ πάντων
929r	ἀθανάτων ἐκέκασθʼ οἳ Ὀλύμπια δώματʼ ἔχουσιν,
929s	αἰγίδα ποιήσασα φοβέστρατον ἔντος Ἀθήνης·
929t	σὺν τῇ ἐγείνατό μιν πολεμήια τεύχεʼ ἔχουσαν.
930	 Ἐκ δʼ Ἀμφιτρίτης καὶ ἐρικτύπου Ἐννοσιγαίου
931	Τρίτων εὐρυβίης γένετο μέγας, ὅστε θαλάσσης
932	πυθμένʼ ἔχων παρὰ μητρὶ φίλῃ καὶ πατρὶ ἄνακτι
933	ναίει χρύσεα δῶ, δεινὸς θεός. αὐτὰρ Ἄρηι
934	ῥινοτόρῳ Κυθέρεια Φόβον καὶ Δεῖμον ἔτικτε
935	δεινούς, οἵτʼ ἀνδρῶν πυκινὰς κλονέουσι φάλαγγας
936	ἐν πολέμῳ κρυόεντι σὺν Ἄρηι πτολιπόρθῳ,
937	Ἁρμονίην θʼ, ἣν Κάδμος ὑπέρθυμος θέτʼ ἄκοιτιν.
938	Ζηνὶ δʼ ἄρʼ Ἀτλαντὶς Μαίη τέκε κύδιμον Ἑρμῆν,
939	κήρυκʼ ἀθανάτων, ἱερὸν λέχος εἰσαναβᾶσα.
940	Καδμείη δʼ ἄρα οἱ Σεμέλη τέκε φαίδιμον υἱὸν
941	μιχθεῖσʼ ἐν φιλότητι, Διώνυσον πολυγηθέα,
942	ἀθάνατον θνητή· νῦν δʼ ἀμφότεροι θεοί εἰσιν.
943	Ἀλκμήνη δʼ ἄρʼ ἔτικτε βίην Ἡρακληείην
944	μιχθεῖσʼ ἐν φιλότητι Διὸς νεφεληγερέταο.
945	ἀγλαΐην δʼ Ἥφαιστος, ἀγακλυτὸς ἀμφιγυήεις,
946	ὁπλοτάτην Χαρίτων θαλερὴν ποιήσατʼ ἄκοιτιν.
947	χρυσοκόμης δὲ Διώνυσος ξανθὴν Ἀριάδνην,
948	κούρην Μίνωος, θαλερὴν ποιήσατʼ ἄκοιτιν.
949	τὴν δέ οἱ ἀθάνατον καὶ ἀγήρω θῆκε Κρονίων.
950	ἥβην δʼ Ἀλκμήνης καλλισφύρου ἄλκιμος υἱός, 
951	ἲς Ἡρακλῆος, τελέσας στονόεντας ἀέθλους,
952	παῖδα Διὸς μεγάλοιο καὶ Ἥρης χρυσοπεδίλου,
953	αἰδοίην θέτʼ ἄκοιτιν ἐν Οὐλύμπῳ νιφόεντι,
954	ὄλβιος, ὃς μέγα ἔργον ἐν ἀθανάτοισιν ἀνύσσας
955	ναίει ἀπήμαντος καὶ ἀγήραος ἤματα πάντα. 
956	ἠελίῳ δʼ ἀκάμαντι τέκεν κλυτὸς Ὠκεανίνη
957	Περσηὶς Κίρκην τε καὶ Αἰήτην βασιλῆα.
958	Αἰήτης δʼ υἱὸς φαεσιμβρότου Ἠελίοιο
959	κούρην Ὠκεανοῖο τελήεντος ποταμοῖο
960	γῆμε θεῶν βουλῇσιν Ἰδυῖαν καλλιπάρῃον. 
961	ἣ δέ οἱ Μήδειαν ἐύσφυρον ἐν φιλότητι
962	γείναθʼ ὑποδμηθεῖσα διὰ χρυσέην Ἀφροδίτην.
963	ὑμεῖς μὲν νῦν χαίρετʼ, Ὀλύμπια δώματʼ ἔχοντες,
964	νῆσοί τʼ ἤπειροί τε καὶ ἁλμυρὸς ἔνδοθι πόντος.
965	νῦν δὲ θεάων φῦλον ἀείσατε, ἡδυέπειαι
966	Μοῦσαι Ὀλυμπιάδες, κοῦραι Διὸς αἰγιόχοιο,
967	ὅσσαι δὴ θνητοῖσι παρʼ ἀνδράσιν εὐνηθεῖσαι
968	ἀθάναται γείναντο θεοῖς ἐπιείκελα τέκνα.
969	Δημήτηρ μὲν Πλοῦτον ἐγείνατο, δῖα θεάων,
970	Ἰασίωνʼ ἥρωι μιγεῖσʼ ἐρατῇ φιλότητι
971	νειῷ ἔνι τριπόλῳ, Κρήτης ἐν πίονι δήμῳ,
972	ἐσθλόν, ὃς εἶσʼ ἐπὶ γῆν τε καὶ εὐρέα νῶτα θαλάσσης
973	πάντη· τῷ δὲ τυχόντι καὶ οὗ κʼ ἐς χεῖρας ἵκηται,
974	τὸν δʼ ἀφνειὸν ἔθηκε, πολὺν δέ οἱ ὤπασεν ὄλβον.
975	Κάδμῳ δʼ Ἁρμονίη, θυγάτηρ χρυσέης Ἀφροδιτης,
976	Ἰνὼ καὶ Σεμέλην καὶ Ἀγαυὴν καλλιπάρῃον
977	Αὐτονόην θʼ, ἣν γῆμεν Ἀρισταῖος βαθυχαίτης,
978	γείνατο καὶ Πολύδωρον ἐυστεφάνῳ ἐνὶ Θήβῃ.
979	κούρη δʼ Ὠκεανοῦ, Χρυσάορι καρτεροθύμῳ
980	μιχθεῖσʼ ἐν φιλότητι πολυχρύσου Ἀφροδίτης, 
981	Καλλιρόη τέκε παῖδα βροτῶν κάρτιστον ἁπάντων,
982	Γηρυονέα, τὸν κτεῖνε βίη Ἡρακληείη
983	βοῶν ἕνεκʼ εἰλιπόδων ἀμφιρρύτῳ εἰν Ἐρυθείῃ.
984	Τιθωνῷ δʼ Ἠὼς τέκε Μέμνονα χαλκοκορυστήν,
985	Αἰθιόπων βασιλῆα, καὶ Ἠμαθίωνα ἄνακτα.
986	αὐτὰρ ὑπαὶ Κεφάλῳ φιτύσατο φαίδιμον υἱόν,
987	ἴφθιμον Φαέθοντα, θεοῖς ἐπιείκελον ἄνδρα.
988	τόν ῥα νέον τέρεν ἄνθος ἔχοντʼ ἐρικυδέος ἥβης
989	παῖδʼ ἀταλὰ φρονέοντα φιλομμειδὴς Ἀφροδίτη
990	ὦρτʼ ἀναρεψαμένη, καί μιν ζαθέοις ἐνὶ νηοῖς
991	νηοπόλον νύχιον ποιήσατο, δαίμονα δῖον.
992	κούρην δʼ Αἰήταο διοτρεφέος βασιλῆος
993	Αἰσονίδης βουλῇσι θεῶν αἰειγενετάων
994	ἦγε παρʼ Αἰήτεω, τελέσας στονόεντας ἀέθλους,
995	τοὺς πολλοὺς ἐπέτελλε μέγας βασιλεὺς ὑπερήνωρ, 
996	ὑβριστὴς Πελίης καὶ ἀτάσθαλος, ὀβριμοεργός.
997	τοὺς τελέσας Ἰαωλκὸν ἀφίκετο, πολλὰ μογήσας,
998	ὠκείης ἐπὶ νηὸς ἄγων ἑλικώπιδα κούρην
999	Αἰσονίδης, καί μιν θαλερὴν ποιήσατʼ ἄκοιτιν.
1000	καί ῥʼ ἥ γε δμηθεῖσʼ ὑπʼ Ἰήσονι, ποιμένι λαῶν,
1001	Μήδειον τέκε παῖδα, τὸν οὔρεσιν ἔτρεφε Χείρων
1002	Φιλυρίδης· μεγάλου δὲ Διὸς νόος ἐξετελεῖτο.
1003	αὐτὰρ Νηρῆος κοῦραι,· ἁλίοιο γέροντος,
1004	ἦ τοι μὲν Φῶκον Ψαμάθη τέκε δῖα θεάων
1005	Αἰακοῦ ἐν φιλότητι διὰ χρυσέην Ἀφροδίτην, 
1006	Πηλέι δὲ δμηθεῖσα θεὰ Θέτις ἀργυρόπεζα
1007	γείνατʼ Ἀχιλλῆα ῥηξήνορα θυμολέοντα.
1008	Αἰνείαν δʼ ἄρʼ ἔτικτεν ἐυστέφανος Κυθέρεια
1009	Ἀγχίσῃ ἥρωι μιγεῖσʼ ἐρατῇ φιλότητι
1010	Ἴδης ἐν κορυφῇσι πολυπτύχου ὑληέσσης. 
1011	Κίρκη δʼ, Ἠελίου θυγάτηρ Ὑπεριονίδαο,
1012	γείνατʼ Ὀδυσσῆος ταλασίφρονος ἐν φιλότητι
1013	Ἄγριον ἠδὲ Λατῖνον ἀμύμονά τε κρατερόν τε·
1014	Τηλέγονον δʼ ἄρʼ ἔτικτε διὰ χρυσέην Ἀφροδίτην.
1015	οἳ δή τοι μάλα τῆλε μυχῷ νήσων ἱεράων
1016	πᾶσιν Τυρσηνοῖσιν ἀγακλειτοῖσιν ἄνασσον.
1017	Ναυσίθοον δʼ Ὀδυσῆι Καλυψὼ δῖα θεάων
1018	γείνατο Ναυσίνοόν τε μιγεῖσʼ ἐρατῇ φιλότητι.
1019	αὗται μὲν θνητοῖσι παρʼ ἀνδράσιν εὐνηθεῖσαι
1020	ἀθάναται γείναντο θεοῖς ἐπιείκελα τέκνα. 
1021	νῦν δὲ γυναικῶν φῦλον ἀείσατε, ἡδυέπειαι
1022	Μοῦσαι Ὀλυμπιάδες, κοῦραι Διὸς αἰγιόχοιο.
