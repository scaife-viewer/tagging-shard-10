1	Ῥεῖά κέ τοι μορφάς τε σίνη τ’ ὀλοφώια θηρῶν
2	ἀπροϊδῆ τύψαντα λύσιν θ’ ἑτεραλκέα κήδευς,
3	φίλ’ Ἑρμησιάναξ, πολέων κυδίστατε παῶν,
4	ἔμπεδα φωνήσαιμι· σὲ δ’ ἂν πολύεργος ἀροτρεὺς
5	βουκαῖός τ’ ἀλέγοι καὶ ὀροιτύπος, εὖτε καθ’ ὕλην
6	ἢ καὶ ἀροτρεύοντι βάλῃ ἔπι λοιγὸν ὀδόντα,
7	τοῖα περιφρασθέντος ἀλεξητήρια νούσων.
8	Ἀλλ’ ἤτοι κακοεργὰ φαλάγγια, σὺν καὶ ἀνιγροὺς
9	ἑρπηστὰς ἔχιάς τε καὶ ἄχθεα μυρία γαίης
10	Τιτήνων ἐνέπουσιν ἀφ’ αἵματος, εἰ ἐτεόν περ
11	Ἀσκραῖος μυχάτοιο Μελισσήεντος ἐπ’ ὄχθαις
12	Ἡσίοδος κατέλεξε παρ’ ὕδασι Περμησσοῖο.
13	Τὸν δὲ χαλαζήεντα κόρη Τιτηνὶς ἀνῆκε
14	σκορπίον, ἐκ κέντροιο τεθηγμένον, ἦμος ἐπέχρα
15	Βοιωτῷ τεύχουσα κακὸν μόρον Ὠαρίωνι,
16	ἀχράντων ὅτε χερσὶ θεῆς ἐδράξατο πέπλων·
17	αὐτὰρ ὅγε στιβαροῖο κατὰ σφυρὸν ἥλασεν ἴχνευς,
18	σκορπίος ἀπροϊδὴς ὀλίγῳ ὑπὸ λᾶι λοχήσας·
19	τοῦ δὲ τέρας περίσημον ὑπ’ ἀστέρας ἀπλανὲς αὔτως
20	οἷα κυνηλατέοντος ἀείδελον ἐστήρικται.
21	Ἀλλὰ σύ γε σταθμοῖο καὶ αὐλίου ἑρπετὰ φύγδην
22	ῥηιδίως ἐκ πάντα διώξεαι, ἢ ἀπ’ ἐρίπνης,
23	ἠὲ καὶ αὐτοπόνοιο χαμευνάδος, ἦμος ἀν’ ἀγροὺς
24	φεύγων αὐαλέου θέρεος πυρόεσσαν ἀϋτμὴν
25	αἴθριος ἐν καλάμῃ στορέσας ἀκρέσπερος εὕδῃς,
26	ἢ καὶ ἀν’ ὑδρήεντα παρὲκ λόφον, ἢ ἐνὶ βήσσης
27	ἐσχατιῇ, ὅθι πλεῖστα κινώπετα βόσκεται ὕλην,
28	[δρυμοὺς καὶ λασιῶνας ἀμορβαίους τε χαράδρας]
29	καί τε παρὲξ λιστρωτὸν ἅλω δρόμον, ἠδ’ ἵνα ποίη
30	πρῶτα κυϊσκομένη σκιάει χλοάοντας ἰάμνους,
31	τῆμος ὅτ’ ἀζαλέων φολίδων ἀπεδύσατο γῆρας
32	μῶλυς ἐπιστείβων, ὅτε φωλεὸν εἴαρι φεύγων
33	ὄμμασιν ἀμβλώσσει, μαράθου δέ ἑ νήχυτος ὅρπηξ
34	βοσκηθεὶς ὠκύν τε καὶ αὐγήεντα τίθησι.
35	Θιβρὴν δ’ ἐξελάσεις ὀφίων ἐπιλωβέα κῆρα,
36	καπνείων ἐλάφοιο πολυγλώχινα κεραίην,
37	ἄλλοτε δ’ ἀζαλέην δαίων ἐγγαγίδα πέτρην,
38	ἣν οὐδὲ κρατεροῖο πυρὸς περικαίνυται ὁρμή·
39	ἐν δὲ πολυσχιδέος βλήτρου πυρὶ βάλλεο χαίτην·
40	ἢ σύ γε καχρυόεσσαν ἑλὼν πυριθαλπέα ῥίζαν
41	καρδάμῳ ἀμμίγδην ἰσοελκέι· μίσγε δ’ ἔνοδμον
42	ζορκὸς ἐνὶ πλάστιγγι νέον κέρας ἀσκελὲς ἱστὰς,
43	καί τε μελανθείου βαρυαέος, ἄλλοτε θείου,
44	ἄλλοτε δ’ ἀσφάλτοιο φέρων ἰσοαχθέα μοῖραν·
45	ἠὲ σύ γε Θρήισσαν ἐνιφλέξαις πυρὶ λᾶαν,
46	ἥ θ’ ὕδατι βρεχθεῖσα σελάσσεται, ἔσβεσε δ’ αὐγὴν,
47	τυτθὸν ὅτ’ ὀδμήσαιτο ἐπιχρανθέντος ἐλαίου.
48	Τὴν δ’ ἀπὸ Θρηικίου νομέες ποταμοῖο φέρονται,
49	ὃν Πόντον καλέουσι· τόθι Θρήικες ἀμολγοί,
50	κριοφάγοι μήλοισιν ἀεργηλοῖσιν ἕπονται.
51	Ναὶ μὴν καὶ βαρύοδμος ἐπὶ φλογὶ ζωγρηθεῖσα
52	χαλβάνη, ἄκνηστίς τε, καὶ ἡ πριόνεσσι τομαίη
53	κέδρος, πουλυόδουσι καταψηχθεῖσα γενείοις,
54	ἐν φλογιῇ καπνηλὸν ἄγει καὶ φύξιον ὀδμήν.
55	Τοῖς δὴ χηραμὰ κοῖλα καὶ ὑληώρεας εὐνὰς
56	κεινώσεις, δαπέδῳ δὲ πεσὼν ὕπνοιο κορέσσῃ.
57	Εἰ δὲ τὰ μὲν καμάτου ἐπιδεύεται, ἄγχι δέ τοι νὺξ
58	αὖλιν ἄγει, κοίτου δὲ λιλαίεαι ἔργον ἀνύσσας,
59	τῆμος δὴ ποταμοῖο πολυρραγέος κατὰ δίνας
60	ὑδρηλὴν καλάμινθον ὀπάζεο χαιτήεσσαν·
61	πολλὴ γὰρ λιβάσιν παραέξεται, ἀμφί τε χείλη
62	ἔρσεται, ἀγλαύροισιν ἀγαλλομένη ποταμοῖσιν.
63	Ἢ σύ γ’ ὑποστορέσαιο λύγον πολυανθέα κόψας,
64	64ἢ πόλιον βαρύοδμον, ὃ δὴ ῥίγιστον ὄδωδεν·
65	ὣς δ’ αὔτως ἐχίειον, ὀριγανόεσσά τε χαίτη,
66	ναὶ μὴν ἁβροτόνοιο, τό τ’ ἄγριον οὔρεσι θάλλει
67	ἀργεννὴν ὑπὸ πέζαν, ἢ ἑρπύλλοιο νομαίου,
68	ὅς τε φιλόζωος νοτερὴν ἐπιβόσκεται αἶαν
69	ῥιζοβόλος, λασίοισιν ἀεὶ φύλλοισι κατήρης.
70	Φράζεσθαι δ’ ἐπέοικε χαμαιζήλοιο κονύζης
71	ἄγνου τε βρύα λευκὰ, καὶ ἐμπρίοντ’ ὀνόγυρον·
72	αὕτως δὲ τρήχοντα ταμὼν ἄπο κλήματα σίδης,
73	ἠὲ καὶ ἀσφοδέλοιο νέον πολυαυξέα μόσχον,
74	τρύχνον τε, σκύρα τ’ ἐχθρὰ, τά τ’ εἴαρι σίνατο βούτην,
75	ἦμος ὅταν σκυρόωσι βόες καυλεῖα φαγοῦσαι·
76	ναὶ μὴν πευκεδάνοιο βαρυπνόου, οὗ τε καὶ ὀδμὴ
77	θηρί ’ ἀποσσεύει τε καὶ ἀντιόωντα διώκει.
78	Καὶ τὰ μὲν εἰκαίῃ παράθου ἀγραυλέι κοίτῃ,
79	ἄλλα δὲ φωλειοῖς· τὰ δὲ διπλάσσαιο χεείαις.
80	Εἴ γε μὲν, ἐς τεῦχος κεραμήιον ἠὲ καὶ ὄλπην
81	κεδρίδας ἐνθρύπτων λιπάοις εὐήρεα γυῖα,
82	ἢ καὶ πευκεδάνοιο βαρυπνόου, ἄλλοτ’ ὀρείου
83	αὖα καταψήχοιο λίπει ἔνι φύλλα κονύζης·
84	αὕτως δ’ ἀλθήεντ’ ἐλελίσφακον, ἐν δέ τε ῥίζαν
85	σιλφίου, ἣν κνηστῆρι κατατρίψειαν ὀδόντες. —
86	Πολλάκι καὶ βροτέην σιάλων ὑποέτρεσαν ὀδμήν. —
87	Εἰ δὲ σύ γε τρίψας ὀλίγῳ ἐν βάμματι κάμπην
88	κηπαίην, δροσόεσσαν, ἐπὶ χλωρηίδα νώτῳ,
89	ἠὲ καὶ ἀγριάδος μαλάχης ἐγκύμονι κάρφει
90	γυῖα πέριξ λιπάσειας, ἀναίμακτός κεν ἰαύοις.
91	Ψήχεο δ’ ἐν στέρνῳ προβαλὼν μυλόεντι θυείης>
92	ἐν μέν θ’ ἁβροτάνοιο δύω κομόωντας ὀράμνους
93	καρδάμου ἀμμίγδην· — ὀδελοῦ δέ οἱ αἴσιος ὁλκή· —
94	ἐν δὲ χεροπληθῆ καρπὸν νεοθηλέα δαυχνοῦ
95	λειαίνειν τριπτῆρι· τὰ δὲ τροχοειδέα πλάσσων,
96	τέρσαι ὑποσκιόεντι βαλὼν ἀνεμώδεϊ χώρῳ·
97	αὖα δ’ ἐν ὄλπῃ θρύπτε, καὶ αὐτίκα γυῖα λιπαίνοις.
98	Εἴ γε μὲν ἐκ τριόδοιο μεμιγμένα κνώδαλα χύτρῳ
99	ζωὰ, νέον θορνύντα, καὶ ἐν θρόνα τοιάδε βάλλῃς,
100	δήεις οὐλομένῃσιν ἀλεξητήριον ἄταις·
101	ἐν μὲν γὰρ μυελοῖο νεοσφαγέος ἐλάφοιο
102	δραχμάων τρίφατον δεκάδος καταβάλλεο βρῖθος,
103	ἐν δὲ τρίτην μοῖραν ῥοδέου χοὸς, ἥν τε θυωροὶ
104	πρώτην μεσσατίην τε πολύτριπτον καλέονται·
105	ἰσόμορον δ’ ὠμοῖο χέειν ἀργῆτος ἐλαίου,
106	τετράμορον κηροῖο· τὰ δ’ ἐν περιηγέι γάστρῃ
107	θάλπε κατασπέρχων, ἔστ’ ἂν περὶ σάρκες ἀκάνθης
108	μελδόμεναι θρύπτωνται· ἔπειτα δὲ λάζεο τυκτὴν
109	εὐεργῆ λάκτιν, τὰ δὲ μυρία πάντα ταράσσειν
110	συμφύρδην ὀφίεσσιν· ἑκὰς δ’ ἀπόερσον ἀκάνθας·
111	καὶ γὰρ ταῖς κακοεργὸς ὁμῶς ἐνιτέτροφεν ἰός.
112	γυῖα δὲ πάντα λίπαζε καὶ εἰς ὁδὸν, ἢ ἐπὶ κοῖτον,
113	ἢ ὅταν αὐαλέου θέρεος μεθ’ ἁλώια ἔργα
114	ζωσάμενος θρίναξι βαθὺν διακρίνεαι ἄντλον.
115	Εἰ δέ που ἐν δακέεσσιν ἀφαρμάκτῳ χροῒ κύρσῃς>
116	ἄκμηνος σίτων, ὅτε δὴ κακὸν ἄνδρας ἰάπτει,
117	αἶψά κεν ἡμετέρῃσιν ἐρωήσειας ἐφετμαῖς.
118	Τῶν ἤτοι θήλεια παλίγκοτος ἀντομένοισι
119	δάχματι, πλειοτέρη δὲ καὶ ὁλκαίην ἐπὶ σειρήν·
120	τούνεκα καὶ θανάτοιο θοώτερος ἵξεται αἶσα.
121	Ἀλλ’ ἤτοι θέρεος βλαβερὸν δάκος ἐξαλέασθαι
122	Πληιάδων φάσιας δεδοκημένον, αἵ θ’ ὑπὸ ταύρου
123	ἀλκαίην ψαίρουσαι ὀλίζωνες φορέονται·
124	ἢ ὅτε σὺν τέκνοισι θερειομένοισιν ἀβοσκὴς
125	φωλειοῦ λοχάδην ὑπὸ γωλεὰ διψὰς ἰαύῃ·
126	ἢ ὅτε λίπτῃσιν μεθ’ ἑὸν νομὸν, ἢ ἐπὶ κοῖτον
127	ἐκ νομοῦ ὑπνώουσα κίῃ κεκορημένη ὕλης.
128	Μὴ σύ γ’ ἐνὶ τριόδοισι τύχοις, ὅτε δάχμα πεφυζὼς
129	περκνὸς ἔχις θυίῃσι τυπῇ ψολόεντος ἐχίδνης·
130	ἡνίκα θορνυμένου ἔχιος θαλερῷ κυνόδοντι
131	θουρὰς ἀμὺξ ἐμφῦσα κάρην ἀπέκοψεν ὁμεύνου,
132	οἱ δὲ πατρὸς λώβην μετεκίαθον αὐτίκα τυτθοὶ
133	γεινόμενοι ἐχιῆες, ἐπεὶ διὰ μητρὸς ἀραιὴν
134	γαστέρ’ ἀναβρώσαντες ἀμήτορες ἐξεγένοντο·
135	οἴη γὰρ βαρύθει ὑπὸ κύματος, οἱ δὲ καθ’ ὕλην
136	ὠοτόκοι ὄφιες λεπυρὴν θάλπουσι γενέθλην·
137	μήδ’ ὅτε ῥικνῆεν φολίδων περὶ γῆρας ἀμέρσας
138	ἂψ ἀναφοιτήσῃ νεαρῇ κεχαρημένος ἥβῃ·
139	ἢ ὁπότε σκαρθμοὺς ἐλάφων ὀχεῇσιν ἀλύξας
140	ἀνδρὸς ἐνισκίμψῃ χολόων γυιοφθόρον ἰόν·
141	ἔξοχα γὰρ δολιχοῖσι κινωπησταῖς κοτέουσι
142	νεβροτόκοι καὶ ζόρκες· ἀνιχνεύουσι δὲ πάντη
143	τρόχμαλά θ’ αἱμασιάς τε καὶ ἰλυοὺς ἐρέθοντες,
144	σμερδαλέῃ μυκτῆρος ἐπισπέρχοντες ἀυτμῇ.
145	Ναὶ μὴν καὶ νιφόεσσα φέρει δυσπαίπαλος Ὄθρυς
146	φοινὰ δάκη, κοίλη τε φάραγξ καὶ τρηχέες ἀγμοὶ,
147	καὶ λέπας ὑλῆεν· τόθι δίψιος ἐμβατέει σήψ.
148	Χροιὴν δ’ ἀλλόφατόν τε καὶ οὐ μίαν οἰαδὸν ἴσχει,
149	αἰὲν ἐειδόμενος χώρῳ, ἵνα χηραμὰ τεύξῃ.
150	Τῶν οἱ μὲν λιθάδας τε καὶ ἕρμακας ἐνναίοντες
151	παυρότεροι, τρηχεῖς δὲ καὶ ἔκπυροι· οὔ κεν ἐκείνων
152	ἀνδράσι δάχμα πέλει μεταμώνιον, ἀλλὰ κάκηθες·
153	ἄλλος δ’ αὖ κόχλοισι δομὴν ἰνδάλλεται αἴης·
154	ἄλλῳ δ’ ἐγχλοάουσα λοπὶς περιμήκεα κύκλον
155	ποικίλον αἰόλλει· πολέες δ’ ἀμάθοισι μιγέντες
156	σπείρῃ λεπραίνονται ἀλινδόμενοι ψαμάθοισι.
157	Φράζεο δ’ αὐαλέαις μὲν ἐπιφρικτὴν φολίδεσσιν
158	ἀσπίδα φοινήεσσαν, ἀμυδρότατον δάκος ἄλλων.
159	[τῇ μὲν γάρ τε κέλευθος ὁμῶς κατ’ ἐναντίον ἕρπει]
160	[ἀτραπὸν ὁλκαίην δολιχῷ μηρύγματι γαστρός.]
161	Ἣ καὶ σμερδαλέον μὲν ἔχει δέμας, ἐν δὲ κελεύθῳ
162	νωχελὲς ἐξ ὁλκοῖο φέρει βάρος, ὑπναλέῳ δὲ
163	αἰὲν ἐπιλλίζουσα φαείνεται ἐνδυκὲς ὄσσῳ·
164	ἀλλ’ ὅταν ἢ δοῦπον νέον οὔασιν ἠέ τιν’ αὐγὴν
165	ἀθρήσῃ, νωθρὴ μὲν ἀπὸ ῥέθεος βάλεν ὕπνον,
166	ὁλκῷ δὲ τροχόεσσαν ἅλων εἱλίξατο γαίῃ,
167	λευγαλέον δ’ ἀνὰ μέσσα κάρη πεφρικὸς ἀείρει.
168	Τῆς ἤτοι μῆκος μὲν, ὃ κύντατον ἔτρεφεν αἶα,
169	ὀργυιῇ μετρητόν· ἀτὰρ περιφαίνεται εὖρος,
170	ὅσσον τ’ αἰγανέης δορατοξόος ἤνυσε τέκτων
171	εἰς ἐνοπὴν ταύρων τε βαρυφθόγγων τε λεόντων.
172	Χροιὴ δ’ ἄλλοτε μὲν ψαφαροῖς ἐπιδέδρομε νώτοις
173	ἢ περὶ μηλινόεσσα καὶ αἰόλος, ἄλλοτε τεφρὴ,
174	πολλάκι δ’ αἰθαλόεσσα, μελαινομένην ὑπὸ βώλῳ
175	Αἰθιόπων οἵην τε πολύστονος εἰς ἅλα Νεῖλος
176	πλησάμενος κατέχευεν ἄσιν, προὔτυψε δὲ πόντῳ.
177	Δοιοὶ δὲ σκυνίοισιν ὑπερφαίνουσι μέτωπον
178	οἷα τύλοι, τὸ δ’ ἔνερθεν ὑπαιφοινίσσεται ὄθμα
179	πολλὸν ὑπὸ σπείρης, ψαφαρὸς δ’ ἀναπίμπραται αὐχὴν
180	ἄκριτα ποιφύσσοντος, ὅτ’ ἀντομένοισιν ὁδουρὸς
181	ἄιδα προσμάξηται ἐπὶ ζαμενὲς κοτέουσα.
182	Τῆς ἤτοι πίσυρες κοῖλοι ὑπένερθεν ὀδόντες
183	ἀγκύλοι ἐν γναθμοῖς δολιχήρεες ἐρρίζωνται
184	ἰοδόκοι, μύχατος δὲ χιτὼν ὑμένεσσι καλύπτει·
185	ἔνθεν ἀμείλικτον γυίοις ἐνερεύγεται ἰόν.
186	Ἐχθρῶν που τέρα κεῖνα καρήασιν ἐμπελάσειε·
187	σαρκὶ γὰρ οὔτ’ ἐπὶ δάχμα φαείνεται, οὔτε δυσαλθὲς
188	οἶδος ἐπιφλέγεται, καμάτου δ’ ἄτερ ὄλλυται ἀνήρ·
189	ὑπνηλὸν δ’ ἐπὶ νῶκαρ ἄγει βιότοιο τελευτήν. —
190	Ἰχνεύμων δ’ ἄρα μοῦνος ἀκήριος ἀσπίδος ὁρμὴν
191	ἠμὲν ὅτ’ ἐς μόθον εἶσιν, ἀλεύεται, ἡδ’ ὅτε λυγρὰ
192	θαλπούσης ὄφιος κηριτρόφου ὤεα γαίῃ
193	πάντα διεσκήνιψε, καὶ ἐξ ὑμένων ἐτίναξε
194	δαρδάπτων, ὀλοοῖς δὲ συνερραθάγησεν ὀδοῦσι.
195	Μορφὴ δ’ ἰχνευτᾶο κινωπέτου οἷον ἀμυδρῆς
196	ἴκτιδος, ἥ τ’ ὄρνισι κατοικιδίῃσιν ὄλεθρον
197	μαίεται, ἐξ ὕπνοιο συναρπάζουσα πετεύρων,
198	ἔνθα λέχος τεύχονται ἐπίκριοι ἢ καὶ ἀφαυρὰ
199	τέκνα τιθαιβώσσουσιν ὑπὸ πλευρῇσι θέρουσαι.
200	Ἀλλ’ ὅταν Αἰγύπτοιο παρὰ θρυόεντας ἰάμνους
201	ἀσπίσι μῶλον ἔχωσιν ἀθέσφατον εἱλικοέσσαις,
202	αὐτίχ’ ὃ μὲν ποταμόνδε καθήλατο, τύψε δὲ κώλοις
203	τάρταρον ἰλυόεσσαν, ἄφαρ δ’ ἐφορύξατο γυῖα
204	πηλῷ, ἀλινδηθεὶς ὀλίγον δέμας, εἰσόκε λάχνην
205	σείριος ἀζήνῃ, τεύξῃ δ’ ἄγναπτον ὀδόντι.
206	Τῆμος δ’ ἠὲ κάρην λιχμήρεος ἑρπηστᾶο
207	σμερδαλέης ἔβρυξεν ἐπάλμενος, ἠὲ καὶ οὐρῆς
208	ἁρπάξας βρυόεντος ἔσω ποταμοῖο κύλισεν.
209	Εὖ δ’ ἂν ἐχιδνήεσσαν ἴδοις πολυδευκέα μορφὴν,
210	ἄλλοτε μὲν δολιχὴν, ὁτὲ παυράδα· τοῖον ἀέξει
211	Εὐρώπη τ’ Ἀσίη τε· τὰ δ’ οὐκ ἐπιείκελα δήεις.
212	Ἤτοι ἀν’ Εὐρώπην μὲν ὀλίζονα, καί θ’ ὑπὲρ ἄκρους
213	ῥώθωνας κεραοί τε καὶ ἀργίλιπες τελέθουσιν,
214	αἳ μὲν ὑπὸ Σκείρωνος ὄρη Παμβώνιά τ’ αἴπη,
215	Ῥυπαῖον, Κόρακός τε πάγον, πολιόν τ’ Ἀσέληνον·
216	Ἀσὶς δ’ ὀργυιόεντα καὶ ἐς πλέον ἑρπετὰ βόσκει,
217	οἷα περὶ τρηχὺν Βουκάρτερον, ἢ καὶ ἐρυμνὸς
218	Αἰσαγέης πρηὼν καὶ Κέρκαφος ἐντὸς ἐέργει.
219	Τῶν ἤτοι βρεχμοὶ μὲν ἐπὶ πλάτος, ἡδ’ ὑπὲρ ἄκρον
220	ὁλκαῖον σπείρης κολοβὴν ἐπελίσσεται οὐρὴν,
221	ἀργαλέαις φρίσσουσαν ἐπηετανὸν φολίδεσσι·
222	νωθεῖ δ’ ἔνθα καὶ ἔνθα διὰ δρυμὰ νίσσεται ὁλκῷ.
223	Πᾶς δέ τοι ὀξυκάρηνος ἰδεῖν ἔχις, ἄλλοτε μῆκος
224	μάσσων, ἄλλοτε παῦρος· ἀκιδνότερος δὲ κατ’ εὖρος
225	νηδύος, ἡ δὲ μύουρος ὑφ’ ἀλκαίη τετάνυσται,
226	ἴσως μὲν πεδανὴ δολιχοῦ ὑπὸ πείρασιν ὁλκοῦ,
227	ἴσως δ’ ἐκ φολίδων τετρυμένη· αὐτὰρ ἐνωπῆς
228	γλήνεα φοινίσσει τεθοωμένος, ὀξὺ δὲ δικρῇ
229	γλώσσῃ λιχμάζων νέατον σκωλύπτεται οὐρήν.
230	Κωκυτὸν δ’ ἐχιαῖον ἐπικλείουσιν ὁδῖται.
231	Τοῦ μὲν ὑπὲρ κυνόδοντε δύω χροῒ τεκμαίρονται
232	ἰὸν ἐρευγόμενοι· πλέονες δέ τοι αἰὲν ἐχίδνης.
233	Οὔλῳ γὰρ στομίῳ ἐμφύεται, ἀμφὶ δὲ σαρκὶ
234	ῥεῖά κεν εὐρυνθέντας ἐπιφράσσαιο χαλινούς.
235	Τῆς καὶ ἀπὸ πληγῆς φέρεται λίπει εἴκελος ἰχώρ,
236	ἄλλοτε δ’ αἱματόεις, τοτὲ δ’ ἄχροος· ἡ δ’ ἐπί οἱ σὰρξ
237	πολλάκι μὲν χλοάουσα βαρεῖ ἀναδέδρομεν οἴδει,
238	ἄλλοτε φοινίσσουσα, τότ’ εἴδεται ἄντα πελιδνή·
239	ἄλλοτε δ’ ὑδατόεν κυέει βάρος· αἱ δὲ χαμηλαὶ
240	πομφόλυγες ὡς εἴ τε περὶ φλύκταιναι ἀραιαὶ
241	οἷα πυρικμήτοιο χροὸς πλαδόωσιν ὕπερθεν.
242	Σηπεδόνες δέ οἱ ἀμφὶς ἐπίδρομοι, αἱ μὲν ἄτερθεν,
243	αἱ δὲ κατὰ πληγὴν ἰοειδέα λοιγὸν ἔασι.
244	Πᾶν δ’ ἐπί οἱ δριμεῖα δέμας καταβόσκεται ἄτη
245	ὀξέα πυρπολέουσα· κατ’ ἀσφάραγον δέ τε λυγμοὶ
246	κίονά τε ξυνιόντες ἐπασσύτεροι κλονέουσιν.
247	Ἀμφὶ καὶ εἰλίγγοις δέμας ἄχθεται· αἶψα δὲ γυίοις
248	ἀδρανίη βαρύθουσα καὶ ἰξύι μέρμερος ἵζει·
249	ἐν δὲ κάρῃ σκοτόεν βάρος ἵσταται· αὐτὰρ ὃ κάμνων
250	ἄλλοτε μὲν δίψῃ φάρυγα ξηραίνεται αὔῃ
251	πολλάκι δ’ ἐξ ὀνύχων ἴσχει κρύος, ἀμφὶ δὲ γυίοις
252	χειμερίη ζαλόωσα πέριξ βέβριθε χάλαζα.
253	Πολλάκι δὴ χολόεντας ἀπήρυγε νηδύος ὄγκους
254	ὠχραίνων δέμας ἀμφίς· ὁ δὲ νοτέων περὶ γυίοις
255	ψυχρότερος νιφετοῖο βολῆς περιχεύεται ἱδρώς.
256	Χροιὴν δ’ ἄλλοτε μὲν μολίβου ζοφοειδέος ἴσχει,
257	ἄλλοτε δ’ ἠερόεσσα, τότ’ ἄνθεσιν εἴσατο χαλκοῦ.
258	Εὖ δ’ ἂν καὶ δολόεντα μάθοις ἐπιόντα κεράστην
259	ἠύτ’ ἔχιν· τῷ γάρ τε δομὴν ἰνδάλλεται ἴσην.
260	Ἤτοι ὁ μὲν κόλος ἐστίν, ὁ δ’ αὖ κεράεσσι πεποιθὼς,
261	ἄλλοτε μὲν πισύρεσσιν, ὅτ’ ἐν δοιοῖσι κεράστης,
262	χροιῇ δ’ ἐν ψαφαρῇ λεπρύνεται, ἐν δ’ ἀμάθοισιν
263	ἢ καὶ ἀματροχιῇσι κατὰ στίβον ἐνδυκὲς αὔει.
264	Τῶν ἤτοι σπείρῃσιν ὃ μὲν θοὸς ἀντία θύνει
265	ἀτραπὸν ἰθεῖαν δολιχῷ μηρύγματι γαστρός·
266	αὐτὰρ ὅγε σκαιὸς μεσάτῳ ἐπαλίνδεται ὁλκῷ,
267	οἶμον ὁδοιπλανέων σκολιὴν τετρηχότι νώτῳ,
268	τράμπιδος ὁλκαίης ἀκάτῳ ἴσος, ἥ τε δι’ ἅλμης
269	πλευρὸν ὅλον βάπτουσα κακοσταθέοντος ἀήτεω
270	εἰς ἄνεμον βεβίηται ἀπόκρουστος λιβὸς οὔρῳ.
271	Τοῦ μὲν, ὅτ’ ἐμβρύξῃσιν, ἀεικέλιον περὶ νύχμα,
272	ἥλῳ ἐειδόμενον τυλόεν πέλει· αἱ δὲ πελιδναὶ
273	φλύκταιναι πέμφιξιν ἐειδόμεναι ὑετοῖο
274	δάχμα πέρι πλάζονται, ἀμυδρήεσσαι ἐς ὠπήν.
275	Ἤτοι ἀφαυρότερον τελέει πόνον, ἐννέα δ’ αὐγὰς
276	ἠελίου μογέων ἐπιόσσεται, οἷσι κεράστης
277	οὐλόμενος κακοεργὸν ἐνιχραύσῃ κυνόδοντα.
278	Διπλῷ δ’ ἐν βουβῶνι καὶ ἰγνύσιν ἀσκελὲς αὔτως
279	μόχθος ἐνιτρέφεται, πελιὸς δέ οἱ ἐμφέρεται χρώς·
280	τῶν δέ τε καμνόντων ὀλίγος περὶ ἄψεα θυμὸς
281	λείπεται ἐκ καμάτοιο· μόλις γε μὲν ἔκφυγον αἶσαν.
282	Σῆμα δέ τοι δάκεος αἱμορρόου αὖτις ἐνίσπω,
283	ὅς τε κατ’ ἀμβαθμοὺς πετρώδεας αἰὲν ἰαύει,
284	τρηχὺν ὑπάρπεζον θαλάμην ὀλιγήρεα τεύχων·
285	ἔνθ’ εἰλυθμὸν ἔχεσκεν, ἐπεί τ’ ἐκορέσσατο φορβῆς.
286	Μήκει μὲν ποδὸς ἴχνος ἰσάζεται, αὐτὰρ ἐπ’ εὖρος
287	τέτρυται μύουρος ἀπὸ φλογέοιο καρήνου,
288	ἄλλοτε μὲν χροιῇ ψολόεις, ὁτὲ δ’ ἔμπαλιν αἰθός.
289	Δειρὴν δ’ ἐσφήκωται ἅλις, πεδανὴ δέ οἱ οὐρὴ
290	ζαχρειὲς θλιφθεῖσα παρομφάλιος τετάνυσται.
291	Τοῦ μὲν ὑπὸ νιφόεντα κεράστα δοιὰ μετώπῳ
292	ἔγκειται πάρνοψι φάη λογάδας τι προσεικῆ·
293	σμερδαλέον δ’ ἐπί οἱ λαμυρὸν πέφρικε κάρηνον.
294	Δοχμὰ δ’ ἐπισκάζων ὀλίγον δέμας οἷα κεράστης
295	μέσσου ὅγ’ ἐκ νώτου βαιὸν πλόον αἰὲν ὀκέλλει,
296	γαίῃ ἐπιθλίβων νηδὺν, φολίσιν δὲ καὶ οἴμῳ
297	παῦρον ὑποψοφέων καλάμης χύσιν οἷα διέρπει.
298	Νύχματι δ’ ἀρχομένῳ μὲν ἐπιτρέχει ἄχροον οἶδος
299	κυάνεον· κραδίῃ δὲ κακὸν περιτέτροφεν ἄλγος·
300	γαστὴρ δ’ ὑδατόεσσα διέσσυτο, νυκτὶ δὲ πρώτῃ
301	αἷμα διὲκ ῥινῶν τε καὶ αὐχένος ἠδὲ δι’ ὤτων
302	πιδύεται, χολόεντι νέον πεφορυγμένον ἰῷ·
303	οὖρα δὲ φοινίσσοντα παρέδραμεν· αἱ δ’ ἐπὶ γυίοις
304	ὠτειλαὶ ῥήγνυνται, ἐπειγόμεναι χροὸς ἄτῃ.
305	Μή ποτέ τοι θήλει’ αἱμορροῒς ἰὸν ἐνείη·
306	τῆς γὰρ ὀδαξαμένης τὰ μὲν ἀθρόα πίμπραται οὖλα
307	ῥιζόθεν, ἐξ ὀνύχων δὲ κατείβεται ἀσταγὲς αἶμα·
308	οἱ δὲ φόνῳ μυδόεντες ἀναπλείουσιν ὀδόντες.
309	Εἰ δ’ ἔτυμον, Τροίηθεν ἰοῦσ’ ἐχαλέψατο φύλοις
310	Αἰνελένη, ὅτε νῆα πολύστροιβον παρὰ Νεῖλον
311	ἔστησαν βορέαο κακὴν προφυγόντες ὁμοκλήν,
312	ἦμος ἀποψύχοντα κυβερνητῆρα Κάνωβον
313	Θώνιος ἐν ψαμάθοις ἀθρήσατο· τύψε γὰρ εὐνῇ
314	αὐχέν’ ἀποθλιφθεῖσα καὶ ἐν βαρὺν ἤρυγεν ἰὸν
315	αἱμοροῒς θήλεια, κακὸν δέ οἱ ἔχραε κοῖτον.
316	Τῷ δ’ Ἑλένη μέσον ὁλκὸν ἐνέθλασε, θραῦσε δ’ ἀκάνθης
317	δεσμὰ πέριξ νωταία, ῥάχις δ’ ἐξέδραμε γυίων.
318	Ἐξόθεν αἱμορόοι σκολιοπλανέες τε κεράσται
319	οἶοι χωλεύουσι κακηπελίῃ βαρύθοντες.
320	Εὖ δ’ ἂν σηπεδόνος γνοίης δέμας, ἄλλο μὲν εἴδει
321	αἱμορόῳ σύμμορφον, ἀτὰρ στίβον ἀντί’ ὀκέλλει·
322	καὶ κεράων δ’ ἔμπλην δέμας ἄμμορον, ἡ δέ νυ χροιὴ
323	οἵη περ τάπιδος λασίῳ ἐπιδέδρομε τέρφει·
324	κράατι δ’ ἐμβαρύθει, ἐλάχεια δὲ φαίνεται οὐρὴ
325	ἐσσυμένῃ· σκολιὴν γὰρ ὁμῶς ἐπιτείνεται ἄκρην.
326	Τῆς δ’ ἤτοι ὀλοὸν καὶ ἐπώδυνον ἔπλετο ἕλκος
327	σηπεδόνος, νέμεται δὲ μέλας ὀλοφώιος ἰὸς
328	πᾶν δέμας, αὐαλέῃ δὲ περὶ χροῒ καρφομένη θρὶξ
329	σκίδναται, ὡς γήρεια καταψηχθέντος ἀκάνθης·
330	ἐκ μὲν γὰρ κεφαλῆς τε καὶ ὀφρύος ἀνδρὶ τυπέντι
331	ῥαίονται, βλεφάρων δὲ μέλαιν’ ἐξέφθιτο λάχνη·
332	ἅψεα δὲ τροχόεντες ἐπιστίζουσι μὲν ἀλφοὶ,
333	λεῦκαι τ’ ἀργινόεσσαν ἐπισσεύουσιν ἔφηλιν.
334	Ναὶ μὴν διψάδος εἶδος ὁμώσεται αἰὲν ἐχίδνῃ
335	παυροτέρης, θανάτου δὲ θοώτερος ἵξεται αἶσα,
336	οἷσιν ἐνισκίμψῃ βλοσυρὸν δάκος· ἤτοι ἀραιὴ
337	αἰὲν ὑποζοφόεσσα μελαίνεται ἄκροθεν οὐρή·
338	δάχματι δ’ ἐμφλέγεται κραδίη πρόπαν, ἀμφὶ δὲ καύσῳ
339	χείλε’ ὑπ’ ἀζαλέης αὐαίνεται ἄβροχα δίψης·
340	αὐτὰρ ὅγ’, ἠύτε ταῦρος ὑπὲρ ποταμοῖο νενευκὼς,
341	χανδὸν ἀμέτρητον δέχεται ποτὸν, εἰσόκε νηδὺς
342	ὀμφαλὸν ἐξέρρηξε, χέῃ δ’ ὑπεραχθέα φόρτον.
343	γύγιος δ’ ἄρα μῦθος ἐν αἰζηοῖσι φορεῖται,
344	ὡς, ὁπότ’ οὐρανὸν ἔσχε Κρόνου πρεσβίστατον αἷμα,
345	νειμάμενος κασίεσσιν ἑκὰς περικυδέας ἀρχὰς
346	ἰδμοσύνῃ νεότητα γέρας πόρεν ἡμερίοισι
347	κυδαίνων· δὴ γάρ ῥα πυρὸς ληΐστορ’ ἔνιπτον,
348	ἄφρονες· οὐ γὰρ τῆς γε κακοφραδίης ἀπόνηντο.
349	Νωθεῖς γὰρ κάμνοντες ἀμορβεύοντο λεπάργῳ
350	δῶρα· πολύσκαρθμος δὲ κεκαυμένος αὐχένα δίψῃ
351	ῥώετο· γωλειοῖσι δ’ ἰδὼν ὁλκήρεα θῆρα
352	οὐλοὸν ἐλλιτάνευε κακῇ ἐπαλαλκέμεν ἄτῃ
353	σαίνων· αὐτὰρ ὃ βρῖθος, ὃ δή ῥ’ ἀνεδέξατο νώτοις,
354	ᾔτεεν ἄφρονα δῶρον· ὃ δ’ οὐκ ἀπανήνατο χρειοῖ.
355	Ἐξοτε γηραλέον μὲν ἀεὶ φλόον ἑρπετὰ βάλλει
356	ὁλκήρη, θνητοὺς δὲ κακὸν περὶ γῆρας ὀπάζει·
357	νοῦσον δ’ ἀζαλέην βρωμήτορος οὐλομένη θὴρ
358	δέξατο, καί τε τυπῇσιν ἀμυδροτέρῃσιν ἰάπτει.
359	Νῦν δ’ ἄγε χερσύδροιο καὶ ἀσπίδος εἴρεο μορφὰς
360	ἰσαίας· πληγῇ δὲ κακήθεα σήμαθ’ ὁμαρτεῖ·
361	πᾶσα γὰρ ὑδαλέη ῥινὸς περὶ σάρκα μυσαχθὴς
362	νειόθι πιτναμένη μυδόεν τεκμήρατο νύχμα,
363	σηπεδόσι φλιδόωσα· τὰ δ’ ἄλγεα φῶτα δαμάζει
364	μυρία πυρπολέοντα· θοαὶ δ’ ἐπὶ γυῖα χέονται
365	πρηδόνες, ἄλλοθεν ἄλλαι ἐπημοιβοὶ κλονέουσαι.
366	Ὃς δ’ ἤτοι τὸ πρὶν μὲν ὑπὸ βροχθώδεϊ λίμνῃ
367	ἄσπειστον βατράχοισι φέρει κότον· ἀλλ’ ὅταν ὕδωρ
368	σείριος αὐήνῃσι, τρύγη δ’ ἐν πυθμένι λίμνης,
369	καὶ τόθ’ ὅγ’ ἐν χέρσῳ τελέθει ψαφαρός τε καὶ ἄχρους,
370	θάλπων ἠελίῳ βλοσυρὸν δέμας· ἐν δὲ κελεύθοις
371	γλώσσῃ ποιφύγδην νέμεται διψήρεας ὄγμους.
372	Τὸν δὲ μετ’ ἀμφίσβαιναν ὀλίζωνα βραδύθουσαν
373	δήεις ἀμφικάρηνον, ἀεὶ γλήνῃσιν ἀμυδρήν·
374	ἀμβλὺ γὰρ ἀμφοτέρωθεν ἐπιπρονένευκε γένειον
375	νόσφιν ἀπ’ ἀλλήλων· χροιή γε μὲν ἠύτε γαίης,
376	ῥωγαλέον φορέουσα περιστιβὲς αἰόλον ἔρφος.
377	Τὴν μὲν, ὅθ’ ἁδρύνηται, ὀροιτύποι οἷα βατῆρα
378	κόψαντες ῥάδικα πολυστεφέος κοτίνοιο
379	δέρματος ἐσκύλευσαν, ὅτε πρώτιστα πέφανται,
380	πρόσθε βοῆς κόκκυγος ἐαρτέρου· ἣ δ’ ὀνίνησι
381	ῥινῷ δυσπαθέοντας, ὅτ’ ἐν παλάμῃσιν ἀεργοῖς
382	μάλκαι ἐπιπροθέωσιν ὑπὸ κρυμοῖο δαμέντων,
383	ἠδ’ ὁπόταν νεύρων ξανάᾳ κεχαλασμένα δεσμά.
384	Δήεις καὶ σκυτάλην ἐναλίγκιον ἀμφισβαίνῃ
385	εἶδος, ἀτὰρ πάχετόν τε καὶ οὐτιδανὴν ἐπὶ σειρὴν
386	μάσσον’, ἐπεὶ σκυτάλης μὲν ὅσον σμινύοιο τέτυκται
387	στειλειὸν πάχετος, τῆς δ’ ἕλμινθος πέλει ὅλκος,
388	ἠὲ καὶ ἔντερα γῆς οἷα τρέφει ὄμβριμος αἶα.
389	Οὐδ’ ἄρ’, ὅταν χαράδρεια λίπῃ καὶ ῥωγάδα πέτρην
390	ἦρος ἀεξομένου ὁπόσ’ ἑρπετὰ γαῖα φαείνει,
391	ἀκρεμόνος μαράθοιο χυτὸν περιβόσκεται ἔρνος,
392	εὖτ’ ἂν ὑπ’ ἠελίοιο περὶ φλόον ἅψεα βάλλῃ,
393	ἀλλ’ ἥγ’ ἀρπέζαις τε καὶ ἐν νεμέεσσι πεσοῦσα
394	φωλεύει βαθύυπνος, ἀπ’ εἰκαίης δὲ βοτεῖται
395	γαίης, οὐδ’ ἀπὸ δίψος ἀλέξεται ἱεμένη περ.
396	Τεκμαίρευ δ’ ὀλίγον μὲν, ἀτὰρ προφερέστατον ἄλλων
397	ἑρπηστῶν βασιλῆα· τὸ μὲν δέμας ὀξυκάρηνος,
398	ξανθὸς, ἐπὶ τρία δῶρα φέρων μῆκός τε καὶ ἰθύν.
399	Οὐκ ἄρα δὴ κείνου σπειραχθέα κνώδαλα γαίης
400	ἰυγὴν μίμνουσιν, ὅτ’ ἐς νομὸν ἠὲ καὶ ὕλην
401	ἠὲ καὶ ἀρδηθμοῖο μεσημβρινὸν ἀίξαντες
402	μείρονται, φύζῃ δὲ παλιντροπέες φορέονται.
403	Τύμματι δ’ ἐπρήσθη φωτὸς δέμας, αἱ δ’ ἀπὸ γυίων
404	σάρκες ἀπορρείουσι πελιδναί τε ζοφεραί τε·
405	οὐδέ τις οὐδ’ οἰωνὸς ὑπὲρ νέκυν ἴχνια τείνας,
406	αἰγυπιοὶ, γῦπές τε, κόραξ τ’ ὀμβρήρεα κρώζων,
407	οὐδὲ μὲν ὅσσα τε φῦλ’ ὀνομάζεται οὔρεσι θηρῶν.
408	δαίνυνται· τοῖόν περ ἀυτμένα δεινὸν ἐφίει.
409	Εἰ δ’ ὀλοὴ βούβρωστις ἀιδρείηφι πελάσσῃ,
410	αὐτοῦ οἱ θάνατός τε καὶ ὠκέα μοῖρα τέτυκται.
411	Κῆρα δέ τοι δρυΐναο πιφαύσκεο, τόν τε χέλυδρον
412	ἐξέτεροι καλέουσιν· ὁ δ’ ἐν δρυσὶν οἰκία τεύξας
413	ἢ ὅγε που φηγοῖσιν ὀρεσκεύει περὶ βήσσας.
414	Ὕδρον μιν καλέουσι, μετεξέτεροι δὲ χέλυδρον,
415	ἔστε βρύα προλιπὼν καὶ ἕλος καὶ ὁμήθεα λίμνην
416	ἀγρώσσων λειμῶσι μολουρίδας ἢ βατραχῖδας
417	σπέρχεται ἐκ μύωπος ἀήθεα δέγμενος ὁρμήν,
418	ἔνθα κατὰ πρέμνον κοίλης ὑπεδύσατο φηγοῦ
419	ὀξὺς ἀλεὶς, κοῖτον δὲ βαθεῖ ἐνεδείματο θάμνῳ.
420	Αἰθαλόεις μὲν νῶτα, κάρη γε μὲν ἁρπεδὲς αὔτως
421	ὕδρῳ ἐισκόμενον· τὸ δ’ ἀπὸ χροὸς ἐχθρὸν ἄηται,
422	οἷον ὅτε πλαδόωντα περὶ σκύλα καὶ δέρε’ ἵππων
423	γναπτόμενοι μυδόωσιν ὑπ’ ἀρβήλοισι λάθαργοι.
424	Ἤτοι ὅταν κώληπας ἢ ἐν ποδὸς ἴχνεϊ τύψῃ,
425	χρωτὸς ἄπο πνιγόεσσα κεδαιομένη φέρετ’ ὀδμή.
426	Τοῦ δ’ ἤτοι περὶ τύμμα μέλαν κορθύεται οἶδος·
427	ἐν δὲ νόον πεδόωσιν ἀλυσθαίνοντος ἀνῖαι
428	ἐχθόμεναι · χροιὴ δὲ μόγῳ αὐαίνεται ἀνδρός.
429	ῥινοὶ δὲ πλαδόωσιν ἐπὶ χροΐ, τοῖά μιν ἰὸς
430	ὀξὺς ἀεὶ νεμέθων ἐπιβόσκεται· ἀμφὶ καὶ ἀχλὺς
431	ὄσσε κατακρύπτουσα κακοσταθέοντα δαμάζει·
432	οἳ δέ τε μηκάζουσι, περιπνιγέες τε πέλονται·
433	οὖρα δ’ ἀπέστυπται· τοτὲ δ’ ἔμπαλιν ὑπνώοντες
434	ῥέγκουσιν, λυγμοῖσι βαρυνόμενοι θαμέεσσιν,
435	ἢ ἀπερευγόμενοι ἔμετον χολοειδέα δειρῆς,
436	ἄλλοτε δ’ αἱματόεντα· κακὴ δ’ ἐπιδίψιος ἄτη
437	ἐσχατιῇ μογέουσι τρόμον κατεχεύατο γυίοις.
438	Φράζεο δὲ χλοάοντα δαεὶς κύανόν τε δράκοντα,
439	ὅν ποτε Παιήων λασίῃ ἐνεθρέψατο φηγῷ
440	Πηλίῳ ἐν νιφόεντι Πελεθρόνιον κατὰ βῆσσαν.
441	Ἤτοι ὅγ’ ἄγλαυρος μὲν ἐείδεται, ἐν δὲ γενείῳ
442	τρίστοιχοι ἑκάτερθε περιστιχόωσιν ὀδόντες·
443	πιόνα δ’ ἐν σκυνίοισιν ὑπ’ ὄθματα· νέρθε δὲ πώγων
444	αἰὲν ὑπ’ ἀνθερεῶνι χολοίβαφος. Οὐ μὲν ὅγ’ αὕτως
445	ἐγχρίμψας ἤλγυνε, καὶ ἢν ἔκπαγλα χαλεφθῇ·
446	βληχρὸν γὰρ μυὸς οἷ’ ἀμυληβόρου ἐν χροῒ νύχμα
447	εἴδεται αἱμαχθέντος ὑπὸ κραντῆρος ἀραιοῦ.
448	Τῷ μέν τ’ ἔκπαγλον κοτέων βασιλήιος ὄρνις
449	αἰετὸς ἐκ παλαχῆς ἐπαέξεται, ἀντία δ’ ἐχθρὴν
450	δῆριν ἄγει γενύεσσιν, ὅταν βλώσκοντα καθ’ ὕλην
451	δέρκηται· πάσας γὰρ ὅγ’ ἠρήμωσε καλιὰς,
452	αὕτως ὀρνίθων τε τόκον κτίλα τ’ ὤεα βρύκων·
453	αὐτὰρ ὃ τοῦ καὶ ῥῆνα καὶ ἠνεμόεντα λαγωὸν
454	ῥεῖα δράκων ἤμερσε νέον μάρψαντος ὄνυξι,
455	θάμνου ὑπαΐξας· ὁ δ’ ἀλεύεται· ἀμφὶ δὲ δαιτὸς
456	μάρνανθ’· ἱπτάμενον δὲ πέριξ ἀτέλεστα διώκει
457	σπειρηθεὶς καὶ λοξὸν ὑποδρὰξ ὄμμασι λεύσσων.
458	Εἴ γε μὲν Ἡφαίστοιο χαλαίποδος ἐν πτυχὶ νήσου
459	βήσεαι ἠὲ Σάμον δυσχείμερον, αἵ τ’ ἐνὶ κόλπῳ
460	Θρηϊκίῳ βέβληνται ἑκὰς, Ῥησκυνθίδος Ἥρης
461	Ἕβρος ἵνα, Ζωναῖά τ’ ὄρη χιόνεσσι φάληρα
462	καὶ δρύες Οἰαγρίδαο, τόθι Ζηρύνθιον ἄντρον,
463	δήεις κεγχρίνεω δολιχὸν τέρας, ὅν τε λέοντα
464	αἰόλον αὐδάξαντο, περίστικτον φολίδεσσι·
465	τοῦ πάχετος μῆκός τε πολύστροφον· αἶψα δὲ σαρκὶ
466	πυθεδόνας κατέχευε δυσαλθέας· αἳ δ’ ἐπὶ γυίοις
467	ἰοβόροι βόσκονται· ἀεὶ δ’ ὑπὸ νηδύσιν ὕδρωψ
468	ἄλγεσιν ἐμβαρύθουσα κατὰ μέσον ὀμφαλὸν ἵζει.
469	Ἤτοι ὅτ’ ἠελίοιο θερειτάτη ἵσταται ἀκτὶς,
470	οὔρεα μαιμώσσων ἐπινίσσεται ὀκριόεντα,
471	αἵματος ἰσχανόων, καὶ ἐπὶ κτίλα μῆλα δοκεύων,
472	ἢ Σάου ἠὲ Μοσύχλου ὅτ’ ἀμφ’ ἐλάτῃσι μακεδναῖς
473	ἄγραυλοι ψύχωσι, λελοιπότες ἔργα νομήων·
474	μὴ σύ γε θαρσαλέος περ ἐὼν θέλε βήμεναι ἄντην
475	μαινομένου, μὴ δή σε καταπλέξῃ καὶ ἀνάγχῃ
476	πάντοθι μαστίζων οὐρῇ δέμας, ἐν δὲ καὶ αἷμα
477	λαιφάξῃ, κληῖδας ἀναρρήξας ἑκάτερθεν.
478	Φεῦγε δ’ ἀεὶ σκολιήν τε καὶ οὐ μίαν ἀτραπὸν ἴλλων.
479	δοχμὸς ἀνακρούων θηρὸς πάτον· ἦ γὰρ ὃ δεσμοὺς
480	βλάπτεται ἐν καμπῇσι πολυστρέπτοισιν ἀκάνθης,
481	ἰθεῖαν δ’ ὢκιστος ἐπιδρομάδην στίβον ἕρπει.
482	Τοῖος Θρηικίῃσιν ὄφις νήσοισι πολάζει.
483	Ἔνθα καὶ οὐτιδανοῦ περ ἀπεχθέα βρύγματ’ ἔασιν
484	ἀσκαλάβου· τὸν μέν τ’ ἐρέει φάτις, οὕνεκ’ Ἀχαιὴ
485	Δημήτηρ ἔβλαψεν, ὅθ’ ἅψεα σίνατο παιδὸς
486	Καλλίχορον παρὰ φρεῖαρ, ὅτ’ ἐν Κελεοῖο θεράπναις
487	ἀρχαίη Μετάνειρα θεὴν δείδεκτο περίφρων.
488	Ἄλλα γε μὴν ἄβλαπτα κινώπετα βόσκεται ὕλην,
489	δρυμούς καί λασιῶνας ἀμορβαίους τε χαράδρας,
490	οὓς ἔλοπας λίβυάς τε πολυστεφέας τε μυάγρους
491	φράζονται, σὺν δ’ ὅσσοι ἀκοντίαι ἠδὲ μόλουροι,
492	ἢ ἔτι που τυφλῶπες ἀπήμαντοι φορέονται.
493	Τῶν μὲν ἐγὼ θρόνα πάντα καὶ ἀλθεστήρια νούσων,
494	φύλλα τε ῥιζοτόμον τε διείσομαι ἀνδράσιν ὤρην,
495	πάντα διαμπερέως καὶ ἀπηλεγὲς, οἷσιν ἀρήγων
496	ἀλθήσῃ νούσοιο κατασπέρχουσαν ἀνίην.
497	Τὰς μὲν ἔτι βλύοντι φόνῳ περιαλγέι ποίας
498	δρέψασθαι νεοκμῆτας (ὃ γὰρ προφερέστατον ἄλλων),
499	χώρῳ ἵνα κνῶπες θαλερὴν βόσκονται ἀν’ ὕλην.
500	Πρώτην μὲν Χείρωνος ἐπαλθέα ῥίζαν ἑλέσθαι,
501	Κενταύρου Κρονίδαο φερώνυμον, ἥν ποτε Χείρων
502	Πηλίου ἐν νιφόεντι κιχὼν ἐφράσσατο δειρῇ·
503	τῆς μὲν ἀμαρακόεσσα χυτὴ περιδέδρομε χαίτη,
504	ἄνθεα δὲ χρύσεια φαείνεται· ἡ δ’ ὑπὲρ αἴης
505	ῥίζα καὶ οὐ βυθόωσα Πελεθρόνιον νάπος ἴσχει.
506	Ἣν σὺ καὶ αὐαλέην, ὁτὲ δ’ ἔγχλοον ὅλμῳ ἀράξας
507	φυρσάμενος κοτύλῃ πιέειν μενοεικέος οἴνης·
508	παντὶ γὰρ ἄρκιός ἐστι· τό μιν πανάκειον ἔπουσιν.
509	Ἤτοι ἀριστολόχεια παλίσκιος ἐνδατέοιτο,
510	φύλλ’ ἅτε κισσήεντα περικλυμένοιο φέρουσα·
511	ἄνθεα δ’ ὑσγίνῳ ἐνερεύθεται· ἡ δέ οἱ ὀδμὴ
512	σκίδναται ἐμβαρύθουσα· μέσον δ’ ὡς ἀχράδα καρπὸν
513	μυρτάδος ἐξ ὄχνης ἐπιόψεαι ἢ σύ γε βάκχης·
514	ῥίζα δὲ θηλυτέρης μὲν ἐπιστρογγύλλεται ὄγκῳ,
515	ἄρσενι δ’ αὖ δολιχή τε καὶ ἄμ πυγόνος βάθος ἴσχει,
516	πύξου δὲ χροιῇ προσαλίγκιος Ὠρικίοιο.
517	Τὴν ἤτοι ἔχιός τε καὶ αἰνοπλῆγος ἐχίδνης
518	ἀγρεύσεις ὄφελος περιώσιον· ἔνθεν ἀπορρὼξ
519	δραχμαίη μίσγοιτο ποτῷ ἔνι κιρράδος οἴνης.
520	Ναὶ μὴν καὶ τρίσφυλλον ὀπάζεο κνωψὶν ἀρωγὴν,
521	ἠέ που ἐν τρήχοντι πάγῳ ἢ ἀποσφάγι βήσσῃ,
522	τὴν ἤτοι μινυανθὲς, ὁ δὲ τριπέτηλον ἐνίσποι,
523	χαίτην μὲν λωτῷ, ῥυτῇ γε μὲν εἴκελον ὀδμήν.
524	Ἤτοι ὅτ’ ἄνθεα πάντα καὶ ἐκ πτίλα ποικίλα χεύῃ,
525	οἷόν τ’ ἀσφάλτου ἀπερεύγεται· ἔνθα κολούσας
526	σπέρμαθ’ ὅσον κύμβοιο τραπεζήεντος ἑλέσθαι
527	καρδόπῳ ἐντρίψας, πιέειν δ’ ὀφίεσσιν ἀρωγήν.
528	Νῦν δ’ ἄγε τοι ἐπίμικτα νόσων ἀλκτήρια λέξω.
529	Θρινακίην μὲν ῥίζαν ἕλευ γυιαλθέα θάψου
530	σμώξας, ἐν δὲ σπέρμα χυτὸν λευκανθέος ἄγνου,
531	νῆριν, πηγάνιόν τε περιβρυὲς, ἐν δέ τε θύμβρης
532	δρεψάμενος βλαστὸν χαμαιευνάδος, ἥ τε καθ’ ὕλην
533	οἵας θ’ ἑρπύλλοιο περὶ ῥάδικας ἀέξει.
534	Ἄγρει δ’ ἀσφοδέλοιο διανθέος ἄλλοτε ῥίζαν,
535	ἄλλοτε καὶ καυλεῖον ὑπέρτερον ἀνθερίκοιο.
536	πολλάκι δ’ ἐν καὶ σπέρμα, τό τε λοβὺς ἀμφὶς ἀέξει·
537	ἠὲ καὶ ἑλξίνην, τήν τε κλύβατιν καλέουσιν,
538	ὕδασι τερπομένην καὶ ἀεὶ θάλλουσαν ἰάμνοις·
539	πῖνε δ’ ἐνιτρίψας κοτυλήρυτον ὄξος ἀφύσσων
540	ἢ οἴνης· ῥέα δ’ αὖτε καὶ ὕδατι κῆρας ἀλύξεις.
541	Ἑσθλὴν δ’ Ἀλκιβίου ἔχιος περιφράζεο ῥίζαν,
542	τῆς καὶ ἀκανθοβόλος μὲν ἀεὶ περιτέτροφε χαίτη,
543	λείρια δ’ ὡς ἴα τοῖα περιτρέφει· ἡ δὲ βαθεῖα
544	καὶ ῥαδινὴ ὑπένερθεν ἀέξεται οὔδεϊ ῥίζα.
545	Τὸν μὲν ἔχις βουβῶνος ὑπὲρ νεάτοιο χαράξας
546	ἄντλῳ ἐνυπνώοντα χυτῆς παρὰ τέλσον ἅλωος
547	εἶθαρ ἀνέπνευσεν καμάτου βίῃ · αὐτὰρ ὃ γαίης
548	ῥίζαν ἐρυσσάμενος τὸ μὲν ἕρκεϊ θρύψεν ὀδόντων
549	θηλάζων, τὸ δὲ πέσκος ἑῷ περὶ κάββαλεν ἕλκει.
550	Ἦ μὴν καὶ πρασίοιο χλοανθέος ἔρνος ὀλόψας
551	χραισμήσεις ὀφίεσσι πιὼν ἀργῆτι μετ’ οἴνῳ,
552	ἥ τε καὶ ἀστόργοιο κατείρυσεν οὔθατα μόσχου
553	πρωτογόνου, στέργει δὲ περισφαραγεῦσα γάλακτι·
554	τὴν ἤτοι μελίφυλλον ἐπικλείουσι βοτῆρες,
555	οἱ δὲ μελίκταιναν· τῆς γὰρ περὶ φύλλα μέλισσαι
556	ὀδμῇ θελγόμεναι μέλιτος ῥοιζηδὸν ἴενται.
557	Ἠὲ σύ γ’ ἐγκεφάλοιο περὶ σμήνιγγας ἀραιὰς
558	ὄρνιθος λέψαιο κατοικάδος· ἄλλοτ’ ὀμόρξαις
559	ψηχρὰ πολύκνημον καὶ ὀρίγανον, ἢ ἀπὸ κάπρου
560	ἥπατος ἀκρότατον κέρσαι λοβὸν, ὅς τε τραπέζης
561	ἐκφύεται, νεύει δὲ χολῆς σχεδὸν ἠδὲ πυλάων·
562	καὶ τὰ μὲν ἂρ σύμμικτα πιεῖν ἢ ἀπ’ ἄνδιχα κόψας
563	ὄξεος ἢ οἴνης· πλεῖον δ’ ἄκος ἕψεται οἴνῃ.
564	Ἐν δὲ φόβην ἐρύσασθαι ἀειθαλέος κυπαρίσσου
565	ἐς ποτὸν, ἢ πάνακες, ἢ κάστορος οὐλοὸν ὄρχιν
566	ἢ ἵππου, τὸν Νεῖλος ὑπὲρ Σάιν αἰθαλόεσσαν
567	βόσκει, ἀρούρῃσιν δὲ κακὴν ἐπιβάλλεται ἅρπην·
568	ὅς τε καὶ ἐκ ποταμοῖο λιπὼν ζάλον ἰλυόεντα,
569	χιλοὶ ὅτε χλοάουσι, νέον δ’ ἀπεχεύατο ποίη,
570	τόσσον ἐπιστείβων λείπει βυθόν, ὁσσάτιόν περ
571	ἐκνέμεται γενύεσσι παλίσσυτον ὄγμον ἐλαύνων.
572	Τοῦ μὲν ἀποπροταμὼν δραχμῆς βάρος ἰσοφαρίζειν,
573	ὕδατι δ’ ἐμπίσαιο, κύτει ἐναολλέα κόψας.
574	Μηδὲ σύ γ’ ἀβροτόνου ἐπιλήθεο, μηδέ τι δάφνης
575	καρπὸν ἀραιοτέρης· μάλα δ’ ἂν καὶ ἀμάρακος εἴη
576	χραισμήεις πρασιῇ τε καὶ ἀνδήροισι χλοάζων·
577	ἐν δὲ τίθει τάμισον σκίνακος νεαροῖο λαγωοῦ
578	ἢ προκὸς ἠὲ νεβροῖο πάροιθ’ ἀπὸ λύματα κόψας,
579	ἢ ἐλάφου νηδὺν, τὸ μὲν ἂρ καλέουσιν ἐχῖνον,
580	ἄλλοι δ’ ἐγκατόεντα κεκρύφαλον· ὧν ἀπερύσσας
581	δραχμάων ὅσσον τε δύω καταβάλλεο μοίρας
582	τέτρασιν ἐν κυάθοις μέθυος πολιοῦ ἐπιμίξας.
583	Μηδέ σέ γε χραίσμη πολίου λάθοι ἠὲ κέδροιο,
584	ἄρκευθος, σφαῖραί τε θερειλεχέος πλατάνοιο,
585	 σπέρματα βουπλεύρου τε καὶ Ἰδαίης κυπαρίσσου,
585b	* * * * * * * * * * * * * *
586	ἠὲ καὶ ἐξ ἐλάφοιο ταμὼν πηρῖνα θοραίην·
587	πάντα γὰρ ἀλθήσει καὶ ἀθέσφατον ἐκ μόγον ὤσει.
588	Τὴν δὲ μετ’ ἐξετέρην θανάτου φύξιν τε καὶ ἀλκὴν
589	φράζεο κουλυβάτειαν ἑλών· τροχαλῷ δ’ ἐνὶ λίγδῳ
590	σώχειν, ἐν δέ τέ οἱ κοτύλην πτισάνοιο χέασθαι,
591	ἐν δὲ δύω κυάθεια παλαισταγέος οἴνοιο.
592	ἐν δὲ καὶ ἀργέσταο λίπευς ἰσόμοιρον ἐλαίου·
593	φύρσας δὲ πληγῇσι χολοιβόρον ἰὸν ἐρύξεις.
594	Ἄγρει δ’ ἑξάμορον κοτύλης εὐώδεα πίσσαν,
595	καὶ χλοεροῦ νάρθηκος ἀπὸ μέσον ἦτρον ὀλόψας,
596	ἠὲ καὶ ἱππείου μαράθου πολυαυξέα ῥίζαν
597	κεδρίσιν ἐντρίψας, ἐλεοθρέπτου τε σελίνου
598	σπέρματα· μεστωθὲν δὲ χάδοι βάθος ὀξυβάφοιο.
599	Ἔνθα καὶ ἱππείου προταμὼν σπερμεῖα σελίνου,
600	δραχμάων δὲ δύω σμύρνης ἐχεπευκέος ἄχθη,
601	ἐν δὲ θερειγενέος καρπὸν κεράσαιο κυμίνου
602	στήσας ἠὲ χύδην τε καὶ ἄστατον ἀμφικυκήσας·
603	πῖνε δὲ μιξάμενος κυάθῳ τρὶς ἀφύξιμον οἴνην.
604	Νάρδου δ’ εὐστάχυος δραχμήιον ἄχθος ἑλέσθαι,
605	σὺν δὲ καὶ ὀκταπόδην ποταμοῦ ἀποσυληθέντα
606	καρκίνον ἐνθρύψαιο νεοβδάλτοιο γάλακτος,
607	ἶριν θ’, ἥν ἔθρεψε Δρίλων καὶ Νάρονος ὄχθαι,
608	Σιδονίου Κάδμοιο θεμείλιον Ἁρμονίης τε·
609	ἔνθα δύω δασπλῆτε νομὸν στείβουσι δράκοντες.
610	Λάζεο δ’ ἀνθεμόεσσαν ἄφαρ τανύφυλλον ἐρείκην,
611	ἥν τε μελισσαῖος περιβόσκεται οὐλαμὸς ἕρπων·
612	καὶ μυρίκης λάζοιο νέον πανακαρπέα θάμνον,
613	μάντιν ἐν αἰζηοῖσι γεράσμιον· ᾗ ἐν Ἀπόλλων
614	μαντοσύνας Κοροπαῖος ἐθήκατο καὶ θέμιν ἀνδρῶν·
615	μὶξ δὲ κονυζῆεν φυτὸν ἔγχλοον, ἠδὲ καὶ ἀκτῆς
616	καυλοὺς ἠνεμόεντας, ἰδὲ πτίλα πολλὰ καὶ ἄνθη
617	σαμψούχου, κύτισόν τε καὶ εὐγλαγέας τιθυμάλλους·
618	πάντα δὲ λίγδῳ θρύπτε, καὶ ἐν σκαφίδεσσι δοχαίαις
619	φαρμάσσων μέθυ κεῖνο χοὸς δεκάτῃ ἐνὶ μοίρῃ.
620	Ἀλλ’ ἤτοι γερύνων καναχοὶ περίαλλα τοκῆες
621	βάτραχοι ἐν χύτρῃσι καθεψηθέντες ἄριστοι
622	βάμματι· πολλάκι δ’ ἧπαρ ἐνὶ σχεδίῃ ποθὲν οἴνῃ,
623	ἢ αὐτοῦ σίνταο κάρη κακὸν ἄλλοτε νύμφαις
624	ἐμπισθὲν, τοτὲ δ’ οἴνου ἐνὶ σταγόνεσσιν ἀρήξει.
625	Μὴ σύ γ’ ἑλιχρύσοιο λιπεῖν πολυδευκέος ἄνθην,
626	κόρκορον ἢ μύωπα, πανάκτειόν τε κονίλην,
627	ἥν τε καὶ Ἡράκλειον ὀρίγανον ἀμφὶς ἔπουσι·
628	σὺν καὶ ὄνου πετάλειον ὀριγάνου, αὖά τε θύμβρης
629	στρομβεῖα ψώχοιο, κακῆς ἐμφόρβια νούσου.
630	Ἄγρει μὰν ὀλίγαις μηκωνίσι ῥάμνον ἐίσην
631	ἐρσομένην, ἀργῆτι δ’ ἀεὶ περιδέδρομεν ἄνθῃ·
632	τὴν ἤτοι φιλεταιρίδ’ ἐπίκλησιν καλέουσιν
633	ἀνέρες, οἱ Τμώλοιο παραὶ Γύγαό τε σῆμα
634	Παρθένιον ναίουσι λέπας, τόθι Κίλβιν ἀεργοὶ
635	ἵπποι χιλεύουσι καὶ ἀντολαί εἰσι Καύστρου.
636	Νῦν δ’ ἄγε τοι ῥίζας ἐρέω ἐχίεσσιν ἀρωγούς.
637	Ἔνθα δύω ἐχίεια πιφαύσκεο· τῆς δὲ τὸ μέν που
638	ἀγχούσῃ προσέοικεν ἀκανθῆεν πετάλειον·
639	παῦρον ἐπεὶ, τυτθὸν δὲ καὶ ἐν χθονὶ πυθμένα τείνει.
640	Ἡ δ’ ἑτέρη πετάλοισι καὶ ἐν καυλοῖσι θάλεια,
641	ὑψηλή· ὀλίγῳ δὲ πέριξ καλχαίνεται ἄνθει·
642	βλάστη δ’ ὡς ἔχιος, σφεδανὸν δ’ ἐφύπερθε, κάρηαρ.
643	Τῶν μὲν ἀπ’ ἀνδρακάδα προταμὼν ἰσήρεα χραισμεῖν
644	ἢ σφέλαι ἢ ὅλμῳ κεάσας ἢ ῥωγάδι πέτρῃ.
645	Καί τε σύ γ’ ἠρύγγοιο καὶ ἀνθήεντος ἀκάνθου
646	ῥίζεα λειήναιο, φέροις δ’ ἰσορρεπὲς ἄχθος
647	ἀμφοῖιν κλώθοντος ἐν ἀρπέζῃσιν ἐρίνου·
648	λάζεο δ’ εὐκνήμοιο κόμην βρίθουσαν ὀρείου
649	καὶ σπέραδος Νεμεαῖον ἀειφύλλοιο σελίνου·
650	σὺν δὲ καὶ ἀννήσοιο τὸ διπλόον ἄχθος ἀείραι
651	ῥίζαις ὁλκήεσσαν ὑπὸ πλάστιγγα πεσοῦσαν·
652	καὶ τὰ μὲν ὀργάζοιο, καὶ εἰν ἑνὶ τεύχεϊ μίξας
653	ἄλλοτε μέν τ’ ἐχίων ὀλοὸν σίνος, ἄλλοτε τύμμα
654	σκορπιόεν, τοτὲ δάχματ’ ἐπαλθήσαιο φάλαγγος,
655	τριπλόον ἐνθρύπτων ὀδελοῦ βάρος ἔνδοθεν οἴνης.
656	Φράζεο δ’ αἰγλήεντα χαμαίλεον ἠδὲ καὶ ὀρφνόν·
657	δοιοὶ δ’ ἀμφὶς ἔασιν· ὁ μὲν ζοφοείδελος ὠπὴν
658	ἤικται σκολύμῳ, τροχεὴν δ’ ἀπεχεύατο χαίτην·
659	ῥίζα δέ οἱ βριαρή τε καὶ αἴθαλος, ἠδ’ ὑπὸ κνημοῖς
660	σκοιοῖς ἐντελέθει φυξήλιος ἢ νεμέεσσι.
661	Τὸν δ’ ἕτερον δήεις αἰεὶ πετάλοισιν ἀγαυρόν·
662	μέσση δ’ ἐν κεφαλὴ δύεται πεδόεσσα, μολοβρή·
663	ῥίζα δ’ ὑπαργήεσσα, μελίζωρος δὲ πάσασθαι.
664	Τῶν δὴ κυανέην μὲν ἀναίνεο, τῆς δ’ ἀπὸ φάρσος
665	δραχμαῖον ποταμοῖο πιεῖν ὑδάτεσσι ταράξας.
666	Ἄλλην δ’ Ἀλκιβίοιο φερώνυμον ἀγρέο ποίην,
667	δράχμα χερὸς πλήσας, παύρῳ δ’ ἐν νέκταρι πίνειν.
668	Τὴν μὲν ὑπὸ σκοπέλοισι Φαλακραίοις ἴδ’ ἐπακτὴρ
669	Κρύμνης ἀμπεδίον καὶ ἀνὰ Γράσον, ἠδ’ ἵνα θ’ ἵππου
670	λειμῶνες σκυλάκεσσιν Ἀμυκλαίῃσι κελεύων·
671	κνυζηθμὸν κυνὸς οὖλον ἐπήισε θυμολέοντος,
672	ὅς τε μεταλλεύων αἰγὸς ῥόθον ἐν στίβῳ ὕλης
673	κανθῷ ἐνὶ ῥαντῆρι τυπὴν ἀνεδέξατ’ ἐχίδνης·
674	καὶ τὴν μὲν κλάγξας ἀφ’ ἑκὰς βάλε, ῥεῖα δὲ ποίης
675	φύλλα κατέβρυξεν, καὶ ἀλεύατο φοινὸν ὄλεθρον.
676	Ἆσαι δ’ ἔγχλοα φλοιὸν ἐλαιήεντα κρότωνος
677	συμμίγδην πετάλοισι μελισσοφύτοιο δασείης,
678	ἠὲ καὶ ἠελίοιο τροπαῖς ἰσώνυμον ἔρνος,
679	ἥ θ’ Ὑπεριονίδαο παλινστρέπτοιο κελεύθους
680	τεκμαίρει γλαυκοῖσιν ἴσον πετάλοισιν ἐλαίης.
681	Αὕτως δὲ ῥίζαν κοτυληδόνος, ἥ τ’ ἀνὰ κρυμὸν
682	ῥηγνυμένων ὀλοφυδνὰ διήφυσε ποσσὶ χίμετλα.
683	Δήποτε δ’ ἢ βλωθροῖο πυρίτιδος ἔγχλοα φύλλα,
684	ἢ σκολοπενδρείοιο φέρειν ἀπὸ καυλὸν ἀμήσας.
685	Ἄγρει καὶ πάνακες Φλεγυήιον, ὅρρα τε πρῶτος
686	Παιήων Μέλανος ποταμοῦ παρὰ χεῖλος ἄμερξεν,
687	Ἀμφιτρυωνιάδαο θέρων Ἰφικλέος ἕλκος,
688	εὖτε σὺν Ἡρακλῆι κακὴν ἐπυράκτεεν ὕδρην.
689	Εἰ δὲ σύ γε σκύλακας γαλέης ἢ μητέρα λαιδρὴν
690	ἀγρεύσαις πρόσπαιον, ἀποσκύλαιο δὲ λάχνην
691	καρχαλέου καθύπερθε πυρὸς σελάοντος ἀυτμῇ,
692	τῆς δ’ ἐξ ἔγκατα πάντα βαλὼν καὶ ἀφόρδια γαστρὸς
693	φύρσον ἁλὸς δίοιο, καὶ ἠελίου δίχα τέρσαι,
694	μή τοι ἐνισκήλῃ νεαρὸν σκίναρ ὠκὺς ἀίξας.
695	Ἀλλ’ ὁπόταν χρειώ σε κατεμπάζῃ μογέοντα,
696	σῶχε διὰ κνήστι σκελετὸν ῥάκος οἷά τ’ ἀφαυρὸν
697	σίλφιον ἢ στροφάλιγγα περιξήροιο γάλακτος
698	οἴνῳ ἐπικνήθων· τὸ δέ τοι προφερέστατον ἄλλων
699	ἐσσεῖται· πάσας γὰρ ὁμῶς ἀπὸ κῆρας ἐρύξει.
700	Πεύθεο δ’ εἰναλίης χέλυος κρατέουσαν ἀρωγὴν
701	δάχματος εἶαρ ἔμεν δολιχῶν ὅσα φῶτας ἀνιγροὺς
702	ἑρπετὰ σίνονται· τὸ δέ τοι μέγ' ἀλέξιον εἴη.
703	Ἤτοι ὅταν βροτολοιγοῦ ὑπὲκ πόντοιο χελύνην
704	αἰγιαλῶν ἐρύσωσιν ἐπὶ ξερὸν ἀσπαλιῆες,
705	τὴν δ’ ἀνακυπώσας κεφαλῆς ἀπὸ θυμὸν ἀράξαι
706	μαύλιδι χαλκείῃ, βλοσυρὸν δ’ ἐξ αἷμα χέασθαι
707	ἐν κεράμῳ νεοκμῆτι καμινόθεν· ἐκ δὲ πελιδνὸν
708	οὐρὸν ἀπηθῆσαι πλαδάον λαεργέι μάκτρῃ·
709	ἧς ὕπο δὴ τέρσαιο διατρυφὲς αἷμα κεδάσσας
710	δραχμάων πισύρων μίσγων βάρος· ἐν δὲ κυμίνου
711	δοιὰς ἀγροτέροιο, καὶ ἐκ ταμίσοιο λαγωοῦ
712	τετράμορον δραχμῇσι δύω καταβάλλεο βρῖθος.
713	Ἔνθεν ἀποτμήγων πιέειν δραχμαῖον ἐν οἴνῃ.
714	Καὶ τάδε μέν τ’ ὀφίεσσιν ἀλεξητήρια δήεις.
715	Ἔργα δέ τοι σίνταο περιφράζοιο φάλαγγος
716	σήματά τ’ ἐν βρυχμοῖσιν· ἐπεί ῥ’ ὃ μὲν αἰθαλόεις ῥὼξ
717	κέκληται, πισσῆεν, ἐπασσυτέροις ποσὶν ἕρπον·
718	γαστέρι δ’ ἐν μεσάτῃ ὀλοοῖς ἔσκληκεν ὀδοῦσι.
719	Τοῦ δὲ καὶ ἐγχρίμψαντος ἀνουτήτῳ ἴκελος χρὼς
720	μίμνει ὅμως, τὰ δ’ ὕπερθε φάη ὑποφοινίσσονται·
721	φρίκη δ’ ἐν ῥέθεϊ σκηρίπτεται· αὐτίκα δὲ χρὼς
722	μέζεά τ’ ἀνδρὸς ἔνερθε τιταίνεται, ἐν δέ τε καυλὸς
723	φύρματι μυδαλέος προϊάπτεται· ἰσχία δ’ αὔτως
724	μάλκη ἐνισκίμπτουσα κατήριπεν ἔχμα τε γούνων.
725	Ἀστέριον δέ φιν ἄλλο πιφαύσκεο, τεῦ τ’ ἐπὶ νώτῳ
726	λεγνωταὶ στίλβουσι διαυγέες ἐν χροῒ ῥάβδοι·
727	βρύξαντος δ’ ἀίδηλον ἐπέδραμεν ἀνέρι φρίκη·
728	ἐν δὲ κάρος κεφαλῇ, γούνων δ’ ὑποέκλασε δεσμά.
729	Κυάνεον δέ τοι ἄλλο πεδήορον ἀμφὶς ἀίσσει
730	λαχνῆεν· δεινὸν δὲ φέρει καὶ ἐπὶ χροῒ νύχμα,
731	ὅντινα γυιώσει· κραδίῃ δέ οἱ ἐν βάρος ἵζει·
732	νὺξ δὲ περὶ κροτάφοις· ἔμετον δ’ ἐξήρυγε δειρῆς
733	λοιγὸν, ἀραχνήεντα· νέμει δέ οἱ ἐγγὺς ὄλεθρον.
734	Ἀγρώστης γε μὲν ἄλλος, ὃ δὴ λύκου εἴσατο μορφῇ
735	μυιάων ὀλετῆρος· ὀπιπτεύει δὲ μελίσσας,
736	ψῆνας, μύωπάς τε καὶ ὅσσ’ ἐπὶ δεσμὸν ἵκηται.
737	Ἄκμητον δ’ ἐπὶ τύμμα φέρει μεταμώνιον ἀνδρί.
738	Ἄλλο γε μὴν δύσδηρι, τὸ δὴ σφήκειον ἔπουσι,
739	πυρσὸν ἅλις, σφηκὶ προσαλίγκιον ὠμοβορῆι,
740	ὃς δὴ θαρσαλέην γενεὴν ἐκμάσσεται ἵππου·
741	ἵπποι γὰρ σφηκῶν γένεσις, ταύρων δὲ μέλισσαι
742	σκήνεσι πυθομένοισι λυκοσπάδες ἐξεγένοντο.
743	Τοῦ δὲ καὶ οὐτήσαντος ἐπὶ κρατερὸν θέει οἶδος,
744	νοῦσοί τ’ ἐξέτεραι, μετὰ γούνασι δ’ ἄλλοτε παλμὸς,
745	ἄλλοτε δ’ ἀδρανίη· μινύθοντα δὲ τόνδε δαμάζει
746	ἐσχάτιον κακοεργὸς ἄγων παυστήριον ὕπνος.
747	Εἰ δ’ ἄγε μυρμήκειον, ὃ δὴ μύρμηξιν ἔικται,
748	δειρῇ μὲν πυρόειν, ἄζῃ γε μὲν εἴσατο μορφὴν,
749	πάντοθε δ’ ἀστερόεντι περιστιγὲς εὐρέι νώτῳ·
750	αἰθαλέη δ’ ἐπὶ τυτθὸν ἀείρεται αὐχένι κόρση·
751	ἄλγεα δὲ προτέροισιν ἴσα κνώπεσσι πελάζει.
752	Χειροδρόποι δ’ ἵνα φῶτες ἄτερ δρεπάνοιο λέγονται
753	ὄσπρια χέδροπά τ’ ἄλλα μεσοχλόου ἐντὸς ἀρούρης,
754	ἔνθα δ’ ἐπασσύτερα φλογερῇ εἰλυμένα χροιῇ
755	εἴκελα κανθαρίδεσσι φαλάγγια τυτθὰ δίενται.
756	Τοῦ μὲν ὅμως ἔμμοχθον ἀεὶ περὶ δάχμα χέονται
757	φλύκταιναι· κραδίη δὲ παραπλάζουσα μέμηνε·
758	γλῶσσα δ’ ἄτακτα λέληκε· παρέστραπται δὲ καὶ ὄσσε.
759	Φράζεο δ’ Αἰγύπτοιο τά τε τρέφει οὐλοὸς αἶα
760	κνώδαλα, φαλλαίνῃ ἐναλίγκια, τὴν περὶ λύχνους
761	ἀκρόνυχος δειπνητὸς ἐπήλασε παιφάσσουσαν·
762	στεγνὰ δέ οἱ πτερὰ πάντα καὶ ἔγχνοα, τοῖα κονίης
763	ἢ καὶ ἀπὸ σπληδοῖο φαείνεται ὅστις ἐπαύρῃ.
764	τῷ ἴκελος Περσεῖος ὑποτρέφεται πετάλοισι·
765	τοῦ καὶ σμερδαλέον νεύει κάρη αἰὲν ὑποδρὰξ
766	ἐσκληκὸς, νηδὺς δὲ βαρύνεται· αὐτὰρ ὃ κέντρον
767	αὐχένι τ’ ἀκροτάτῳ κεφαλῇ τ’ ἐνεμάξατο φωτός·
768	ῥεῖα δέ κεν θανάτοιο καὶ αὐτίκα μοῖραν ἐφείη.
769	Εἰ δ’ ἄγε καὶ κέντρῳ κεκορυθμένον ἀλγινόεντι
770	σκορπίον αὐδήσω καὶ ἀεικέα τοῖο γενέθλην.
771	Τῶν ἤτοι λευκὸς μὲν ἀκήριος οὐδ’ ἐπιλωβής.
772	Πυρσὸς δ’ ἐν γενύεσσι θοὸν προσεμάξατο καῦσον
773	ἀνδράσιν αἰθαλόεντα· περισπαίρουσι δὲ λώβαις
774	οἷα πυρίβλητοι· κρατερὸν δ’ ἐπὶ δίψος ὄρωρεν.
775	Αὐτὰρ ὅ γε ζοφόεις ἄραδον κακὸν ὤπασε τύψας
776	ἀνδρί· παραπλῆγες δὲ καὶ ἄφραστοι γελόωσιν.
777	Ἄλλος δὲ χλοάων τε, καὶ ὁππότε γυῖον ἀράξῃ,
778	φρῖκας ἐπιπροΐησι· κακὴ δ’ ἐπὶ τοῖσι χάλαζα
779	εἴδεται ἐμπλάζουσα, καὶ ἢν μέγα σείριος ἄζῃ·
780	τοίη οἱ κέντροιο κόπις, τοίῳ δ’ ἐπὶ κέντρῳ
781	σφόνδυλοι ἐννεάδεσμοι ὑπερτείνουσι κεραίης.
782	Ἄλλος δ’ ἐμπέλιος — φορέει δ’ ὑπὸ βοσκάδα νηδὺν
783	εὐρεῖαν, δὴ γάρ τε ποηφάγος αἰὲν ἄητος,
784	γαιοφάγος — βουβῶσι τυπὴν ἀλίαστον ἰάπτει·
785	τοίη οἱ βούβρωστις ἐνέσκληκεν γενύεσσι.
786	Τὸν δ’ ἕτερον δήεις ἐναλίγκιον αἰγιαλῆι
787	καρκίνῳ, ὃς μνία λεπτὰ ῥόθον τ’ ἐπιβόσκεται ἅλμης.
788	Ἄλλοι δ’ αὖ ῥαιβοῖσιν ἰσήρεες ἄντα παγούροις
789	γυῖα βαρύνονται· βαρέαι δ’ ἐσκλήκασι χηλαὶ,
790	οἷά τε πετραίοισιν ἐποκριόωσι παγούροις·
791	τῶν δὴ καὶ γενεὴν ἐξέμμορον, εὖτε λίπωσι
792	πέτρας καὶ βρύα λεπτὰ πολυστίοιο θαλάσσης,
793	τοὺς ἁλὸς ἐξερύουσι δελαστρέες ἰχθυβολῆες·
794	αὐτίκα δ’ ἀγρευθέντες ἐνὶ γρώνῃσιν ἔδυσαν
795	μυοδόκοις, ἵνα τέκνα κακοφθόρα τῶνδε θανόντων
796	σκορπίοι ἐξεγένοντο καθ’ ἕρκεα λωβητῆρες.
797	Τὸν δὲ μελίχλωρον· τοῦ μὲν προμελαίνεται ἄκρη
798	σφόνδυλος, ἄσβεστον δὲ νέμει πολυκήριον ἄτην.
799	Ἔχθιστος δ’, ὅ τε ῥαιβὰ φέρει φλογὶ εἴκελα γυῖα,
800	ἀνδράσι, νηπιάχοις δὲ παρασχεδὸν ἤγαγεν αἶσαν·
801	οἷς δὴ καὶ νώτοισι περὶ πτερὰ λευκὰ χέονται
802	μάστακι σιτοβόρῳ ἐναλίγκια, τοί θ’ ὑπὲρ ἄκρων
803	ἱπτάμενοι ἀθέρων λεπυρὸν στάχυν ἐκβόσκονται,
804	Πήδασα καὶ Κισσοῖο κατὰ πτύχας ἐμβατέοντες.
805	Οἶδά γε μὴν φράσσασθαι ἀλέξια τοῖο βολάων,
806	οἷάπερ ἐκ βέμβικος ὀρεστέρου ἠὲ μελίσσης,
807	ᾗ τε καὶ ἐκ κέντρου θάνατος πέλει, εὖτε χαράξῃ
808	ἄνδρα πέριξ σίμβλοιο πονεύμενον ἠὲ καὶ ἀγροῖς·
809	κέντρον γὰρ πληγῇ περικάλλιπεν ἐμματέουσα,
810	κέντρον δὲ ζωήν τε φέρει θάνατόν τε μελίσσαις·
811	οἶδά γε μὴν καὶ ἴουλος ἃ μήδεται ἠδ’ ὀλοὸς σφὴξ,
812	πεμφρηδὼν ὀλίγη τε, καὶ ἀμφικαρὴς σκολόπενδρα,
813	ἥ τε καὶ ἀμφοτέρωθεν ὀπάζεται ἀνδράσι κῆρα,
814	νήϊά θ’ ὡς σπέρχονται ὑπὸ πτερὰ θηρὶ κιούσῃ·
815	τυφλήν τε σμερδνήν τε βροτοῖς ἐπὶ λοιγὸν ἄγουσαν
816	μυγαλέην, τροχιῇσιν ἐνιθνήσκουσαν ἁμάξης.
817	Σῆπά γε μὴν πεδανοῖσιν ὁμὴν σαύροισιν ἀλύξαις,
818	καὶ σαλαμάνδρειον δόλιον δάκος αἰὲν ἀπεχθὲς,
819	ἥ τε καὶ ἀσβέστοιο διὲκ πυρὸς οἶμον ἔχουσα
820	ἔσσυται ἄκμητος καὶ ἀνώδυνος· οὐδέ τί οἱ φλὸξ
821	σίνεται ἀσβέστη ῥαγόεν δέρος ἄκρα τε γυίων.
822	Ναὶ μὴν οἶδ’ ὅσα πόντος ἁλὸς ῥόχθοισιν ἑλίσσει,
823	σμυραίνης δ’ ἔκπαγλον· ἐπεὶ μογεροὺς ἁλιῆας
824	πολλάκις ἐμπρήσασα κατεπρήνιξεν ἐπάκτρου
825	εἰς ἅλα φυζηθέντας ἐχετλίου ἐξαναδῦσα,
826	εἰ ἔτυμον κείνην γε σὺν οὐλοβόροις ἐχίεσσι
827	θόρνυσθαι, προλιποῦσαν ἁλὸς νομὸν, ἠπείροισι.
828	Τρυγόνα μὴν ὀλοεργὸν, ἁλιρραίστην τε δράκοντα
829	οἶδ’ ἀπαλέξασθαι· φορέει γε μὲν ἄλγεα τρυγὼν,
830	ἦμος ἐν ὁλκαίοισι λίνοις μεμογηότα κέντρῳ
831	ἐργοπόνον τύψῃσιν, ἢ ἐν πρέμνοισι παγείῃ
832	δενδρείου, τό τε πολλὸν ἀγαυρότατον θαλέθῃσι·
833	τοῦ μὲν ὑπὸ πληγῇσιν ἅτ’ ἠελίοισι δαμέντος
834	ῥίζαι, σὺν δέ τε φυλλὰς ἀποφθίνει· ἀνδρὶ δὲ σάρκες
835	πυθόμεναι μινύθουσι· λόγος γε μὲν, ὥς ποτ’ Ὀδυσσεὺς
836	ἔφθιτο λευγαλέοιο τυπεὶς ἁλίου ὑπὸ κέντρου.
837	Οἷσιν ἐγὼ τὰ ἕκαστα διείσομαι ἄρκια νούσων.
838	Δὴ γὰρ ὅτ’ ἀγχούσης θριδακηίδα λάζεο χαίτην,
839	ἄλλοτε πενταπέτηλον, ὅτ’ ἄνθεα φοινὰ βάτοιο,
840	ἄρκτιον, ὀξαλίδας τε, καὶ ὀρμενόεντα λυκαψὸν,
841	κίκαμά τ’, ὄρδειλόν τε περιβρυὲς, ἐν δὲ χαμηλὴν
842	ῥεῖα πίτυν, φηγοῦ τε βαθὺν περὶ φλοιὸν ἀράξας,
843	σὺν δ’ ἄρα καυκαλίδας τε, καὶ ἐκ σταφυλίνου ἀμήσας
844	σπέρματα, καὶ τρεμίθοιο νέον πολυειδέα καρπόν·
845	ἢ ἔτι καὶ φοινίσσον ἁλὸς καταβάλλεο φῦκος,
846	ἀχραές τ’ ἀδίαντον, ἵν’ οὐκ ὄμβροιο ῥαγέντος
847	λεπταλέη πίπτουσα νοτὶς πετάλοισιν ἐφίζει.
848	Εἰ δ’ ἄγε καὶ σμυρνεῖον ἀειβρυὲς ἢ σύ γε ποίης
849	λευκάδος ἠρύγγου τε τάμοις ἀθερηίδα ῥίζαν,
850	ἄμμιγα καχρυφόρῳ λιβανωτίδι· μηδ’ ἀπαρίνη,
851	μηδ’ ἔτι κουλυβάτεια περιβρίθουσά τε μήκων
852	θυλακὶς ἢ ἐπιτηλὶς ἐπὶ χραίσμῃσιν ἀπείη.
853	Σὺν δὲ κράδης κυέουσαν ἀποτμήξαιο κορύνην,
854	ἢ αὐτοὺς κόκκυγας ἐρινάδος, οἵ τε πρὸ ἄλλης
855	γογγύλοι ἐκφαίνουσιν ἀνοιδείοντες ὀπώρης.
856	Λάζεο καὶ πυράκανθαν, ἰδὲ φλόμου ἀργέος ἄνθην,
857	ἄμμιγα δ’ αἰγίλοπός τε χελιδονίου τε πέτηλα,
858	δαύκειον, ῥίζαν τε βρυωνίδος, ἥ καὶ ἔφηλιν
859	θηλυτέρης ἐχθρήν τε χροῆς ὠμόρξατο λεύκην.
860	Ἐν δὲ περιστερόεντα κατασμώξαιο πέτηλα,
861	ἢ καὶ ἀλεξιάρης πτόρθους ἀπαμείρεο ῥάμνου·
862	μούνη γὰρ δὴ σπεῖρα βροτῶν ἀπὸ κῆρας ἐρύκει.
863	Ναὶ μὴν παρθενίοιο νεοδρέπτους ὀροδάμνους,
864	κόρκορον ἢ πεταλῖτιν ἀμέργεο, πολλάκι μίλτου
865	Λημνίδος, ἥ πάσῃσι πέλει θελκτήριον ἄταις.
866	Δήποτε καὶ σικύοιο τάμοις ἐμπευκέα ῥίζαν
867	ἀγροτέρου· νηδὺν δὲ καὶ ἐμβρίθουσαν ἀνίης
868	ἤμυνεν καὶ καρπὸς ἐυρρήχου παλιούρου,
869	σὺν καὶ ἀκανθοβόλος χαίτη, νεαλεῖς τ’ ὀρόβακχοι
870	σίδης, ὑσγινόεντας ἐπιμύοντας ὀλόσχους
871	αὐχενίους ἵνα λεπτὰ πέριξ ἐνερεύθεται ἄνθη·
872	ἄλλοτε δ’ ὕσσωπός τε καὶ ἡ πολύγουνος ὄνωνις,
873	φύλλα τε τηλεφίοιο, νέον τ’ ἐν βότρυσι κλῆμα,
874	ἀγλῖθες, καὶ καρπὸς ὀρειγενέος κορίοιο,
875	ἢ καὶ λεπτοθρίοιο πολύχνοα φύλλα κονύζης.
876	Πολλάκι δ’ ἢ πέπεριν κόψας νέον ἢ ἀπὸ Μήδων
877	κάρδαμον ἐμπίσαιο· σὲ δ’ ἂν πολυάνθεα γλήχων,
878	τρύχνον τ’, ἠδὲ σίνηπι κακηπελέοντα σαώσαι.
879	Ἄγρει καὶ πρασιῆς χλοερὸν πράσον, ἄλλοτε δ’ αὐτῆς
880	σπέρμ’ ὀλοὸν κνίδης, ἥ θ’ ἑψίη ἔπλετο κούροις·
881	σὺν καί που νιφόεν σκίλλης κάρη, αὖά τε βολβῶν
882	σπείρεα, καὶ καυλεῖον ὁμοκλήτοιο δράκοντος,
883	ῥάμνου τ’ ἀσπαράγους θαμνίτιδος, ἠδ’ ὅσα πεῦκαι
884	ἀργότεραι στρόμβοισιν ὑπεθρέψαντο ναπαῖαι.
885	Εἰ δὲ, σύ γ’ ἐκ ποίης ἀβληχρέος ἔγχλοα ῥίζαν
886	θηρὸς ἰσαζομένην τμήξαις ἰοειδέι κέντρῳ
887	σκορπίου, ἠὲ σίδας Ψαμαθηίδας, ἅς τε Τράφεια
888	Κῶπαί τε λιμναῖον ὑπεθρέψαντο παρ’ ὕδωρ,
889	ᾗπερ Σχοινῆός τε ῥόος Κνώποιό τε βάλλει,
890	ὅσσα θ’ ὑπ’ Ἰνδὸν χεῦμα πολυφλοίσβοιο Χοάσπεω
891	πιστάκι’ ἀκρεμόνεσσιν ἀμυγδαλόεντα πέφανται·
892	κυκλαμίδας, σὺν δ’ αἰθὰ βάλοις φιμώδεα μύρτα,
893	κάρφεά θ’ ὁρμίνοιο καὶ ἐκ μαράθου βρυόεντος,
894	εἰρύσιμόν τε καὶ ἀγροτέρου σπερμεῖ’ ἐρεβίνθου
895	σὺν χλοεροῖς θάμνοισι βαλὼν βαρυώδεα ποίην.
896	Ναὶ μὴν καὶ σίσυμβρα πέλει μειλίγματα νούσων,
897	σὺν δὲ μελιλλώτοιο νέον στέφος, ἠδ’ ὅσα χαύνης
898	οἰνάνθης βρύα λευκὰ καταψήχουσι νομῆες,
899	ὅσσα τε λυχνὶς ἔνερθεν ἐρευθήεις τε θρυαλλὶς
900	καὶ ῥόδον, ἡδ’ ἴα λεπτὸν ὅσον σπερμεῖον ἀέξει.
901	Ἢ καὶ πουλύγονον λασίων ὑπάμησον ἰάμνων,
902	ψίλωθρον, καρπόν τε πολυθρήνου ὑακίνθου,
903	ὃν Φοῖβος θρήνησεν, ἐπεί ῥ’ ἀεκούσιος ἔκτα
904	παῖδα βαλὼν προπάροιθεν Ἀμυκλαίου ποταμοῖο,
905	πρωθήβην Ὑάκινθον, ἐπεὶ σόλος ἔμπεσε κόρσῃ
906	πέτρου ἀφαλλόμενος, νέατον δ’ ἤραξε κάλυμμα.
907	Σὺν δέ τε καὶ τριπέτηλον ὀποῖό τε δάκρυα βάλλοις
908	τρισσοῖς ὁλκήεσσιν ἰσοζυγέων ὀδελοῖσιν·
909	ἠὲ σύ γ’ ἕρπυλλον κεροειδέα, πολλάκι κρῆθμον,
910	ἢ ποίην κυπάρισσον ἀμέργεο, σὺν δὲ καὶ αὐτοῖς
911	ἄννησον Λιβυκάς τε ποτῷ ἐνικνήθεο ῥίζας.
912	Ὧν σὺ τότ’ ἀμμίγδην, τοτὲ δ’ ἄνδιχα πίνεο θρύψας
913	ἐν κελέβῃ, κεράσαι δὲ σὺν ὄξεϊ, πολλάκι δ’ οἴνῃ
914	ἢ ὕδατι· χραισμεῖ δὲ καὶ ἐνθρυφθέντα γάλακτι.
915	Ἢν δέ σ' ὁδοιπλανέοντα καὶ ἐν νεμέεσσιν ἀνύδροις
916	νύχμα κατασπέρχῃ, βεβαρημένος αὐτίκα ῥίζας
917	ἢ ποίην ἢ σπέρμα παρ’ ἀτραπιτοῖσι χλοάζον
918	μαστάζειν γενύεσσιν, ἀμελγόμενος δ’ ἀπὸ χυλὸν
919	τύμμασιν ἡμίβρωτα βάλοις ἔπι λύματα δαιτὸς,
920	ὄφρα δύην * * * * * * * * * ἀλύξῃς.
921	Ναὶ μὴν καὶ σικύην χαλκήρεα λοιγέι τύψει
922	προσμάξας ἰόν τε καὶ ἀθρόον αἷμα κενώσεις,
923	ἠὲ κράδης γλαγόεντα χέας ὀπὸν, ἠὲ σίδηρον
924	καυστειρῆς θαλφθεῖσαν ὑπὸ στέρνοισι καμίνου.
925	Ἄλλοτε φορβάδος αἰγὸς ἐνίπλειον δέρος οἴνης
926	χραισμήσει τημοῦτος, ἐπὴν σφυρὸν ἢ χέρα κόψῃ·
927	ἀσκοῦ ἔσω βαρύθοντα μέσου διὰ πῆχυν ἐρεῖσαι
928	ἢ σφυρὸν, ἀσκοδέταις δὲ πέριξ βουβῶνας ἑλίξεις,
929	εἰσόκε τοι μένος οἴνου ἀπὸ χροὸς ἄλγος ἐρύξῃ.
930	Δήποτε καὶ βδέλλας κορέσαις ἐπὶ τύμμασι βόσκων,
931	ἢ ἀπὸ κρομμυόφι στάζων ὀπὸν, ἄλλοτε δ’ οἴνης
932	μίγδην ἐν πυράθοισι χέας τρύγα φυρήσασθαι
933	ἢ ὄξευς, νεαλεῖ δὲ πάτῳ περὶ τύψιν ἑλίξαις.
934	Ὄφρα δὲ καὶ πάσῃσιν ἀλεξητήριον ἄταις
935	τευξόμενος πεπύθοιο, — τό τοι μέγα κρήγυον ἔσται,
936	ἦμος ὅτε θρόνα πάντα μιῇ ὑπὸ χειρὶ ταράξῃς·
937	ἐν μὲν ἀριστολόχεια, καὶ ἴριδος, ἐν δέ τε νάρδου
938	ῥίζαι, χαλβανίδες τε σὺν αὐαλέεσσι πυρέθροις
939	εἶεν, δαυκείου τε παναλθέος, ἐν δὲ βρυώνης,
940	σὺν δέ τε ῥίζεα χαῦνα νεωρυχέος γλυκυσίδης,
941	κάρφεά τ’ ἐλλεβόρου μελανόχροος, ἄμμιγα δ’ ἀφρὸς
942	λίτρου· σὺν δὲ κύμινα χέαις βλαστόν τε κονύζης,
943	ἄμμιγα δ’ ἀγροτέρης σταφίδος λέπος· ἶσα δὲ δάφνης
944	σπερμεῖα, κύτισόν τε, κατακνήθειν τε χαμηλὴν
945	ἵππειον λειχῆνα, καὶ ἐν κυκλάμινον ἀγείρας·
946	ἐν καὶ μήκωνος φιαρῆς ὀπὸν, ἀμφὶ καὶ ἄγνου
947	σπέρματα, βάλσαμον τε καὶ ἐν κινάμοιο βαλέσθαι,
948	σὺν καὶ σφονδύλειον, ἁλός τ’ ἐμπληθέα κύμβην,
949	ἄμμιγα καὶ τάμισον καὶ καρκίνον· ἀλλ’ ὁ μὲν εἴη
950	πτωκὸς, ὁ δ’ ἐν ποταμοῖσι πολυστίοισι νομάζων.
951	Καὶ τὰ μὲν ἐν στύπεϊ προβαλὼν πολυχανδέος ὅλμου
952	μάξαι λαϊνέοισιν ἐπιπλήσσων ὑπέροισιν·
953	αἶψα δ’ ἐπ’ αὐαλέοισι χέας ἀπαρινέα χυλὸν
954	ἄμμιγα συμφύρσαιο, καταρτίζοιο δὲ κύκλους
955	δραχμαίους πλάστιγγι διακριδὸν ἄχθος ἐρύξας,
956	οἴνης δ’ ἐν δοιῇσι χαδεῖν κοτύλῃσι ταράξας.
957	Καί κεν Ὁμηρείοιο καὶ εἰσέτι Νικάνδροιο
958	μνῆστιν ἔχοις, τὸν ἔθρεψε Κλάρου νιφόεσσα πολίχνη.
