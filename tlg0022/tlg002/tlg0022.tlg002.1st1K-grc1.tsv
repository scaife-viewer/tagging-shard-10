1	Εἰ καὶ μὴ σύγκληρα κατ’ Ἀσίδα τείχεα δῆμοι
2	τύρσεσιν ἐστήσαντο, τέων ἀνεδέγμεθα βλάστας,
3	Πρωταγόρη, δολιχὸς δὲ διάπροθι χῶρος ἐέργει,
4	ῥεῖά κέ τοι ποσίεσσιν ἀλέξια φαρμακοέσσαις
5	αὐδήσαιμ’, ἅτε φῶτας ἐνιχριμφθέντα δαμάζει·
6	ἦ γὰρ δὴ σὺ μὲν ἄγχι πολυστροίβοιο θαλάσσης
7	ἄρκτον ὑπ’ ὀμφαλόεσσαν ἐνάσσαο, ἧχί τε Ῥείης
8	Λοβρίνης θαλάμαι τε καὶ ὀργαστήριον Ἄττεω.
9	αὐτὰρ ἐγὼ, τόθι παῖδες ἐυζήλοιο Κρεούσης
10	πιοτάτην ἐδάσαντο γεωμορίην ἠπείρου,
11	ἑζόμενος τριπόδεσσι παρὰ Κλαρίοις Ἑκάτοιο. —
12	Ἀλλ’ ἤτοι χολόεν μὲν ἰδὲ στομίοισι δυσαλθὲς
13	πνυθείης ἀκόνιτον, ὃ δή ῥ’ Ἀχερωίδες ὄχθαι
14	φύουσιν, τόθι χάσμα δυσέκδρομον Εὐβουλῆος
15	ἄστυρά τε Πριόλαο καταστρεφθέντα δέδουπε.
16	Τοῖο δὲ πάντα χαλινὰ καὶ οὐρανόεσσαν ὑπήνην
17	οὖλά θ’ ὑποστύφει χολόεν ποτὸν, ἀμφὶ δὲ πρώτοις
18	εἰλύεται στέρνοισι κακῇ ἀλάλυγγι βαρῦνον
19	φῶτ’ ἐπικαρδιόωντα· δύῃ δ’ ἐπιδάκνεται ἄκρον
20	νειαίρης ἄκλειστον ἀειρόμενον στόμα γαστρός,
21	τεύχεος ἣν κραδίην ἐπιδορπίου, οἱ δὲ δοχαίην
22	κλείουσι στομάχοιο, πύλη δ’ ἐπικέκλιται ἀρχαῖς
23	πρῶτα κόλων, ὅθι πᾶσα βροτῶν ἅλις ἐμφέρεται δαῖς·
24	αἰεὶ δ’ ἐκ φαέων νοτέων ὑπολείβεται ἱδρώς·
25	ἡ δὲ ταρασσομένη τὰ μὲν ἔβρασεν ἤλιθα νηδὺς
26	πνεύματα, πολλὰ δ’ ἔνερθε κατὰ μέσον ὄμφαλον ἵζει·
27	κράατι δ’ ἐν βάρος ἐχθρὸν, ὑπὸ κροτάφοισι δὲ παλμὸς
28	πυκνὸς ἐπεμφέρεται, τὰ δὲ διπλόα δέρκεται ὄσσοις
29	οἷα χαλικραίῃ νύχιος δεδαμασμένος οἴνῃ.
30	ὡς δ’ ὁπότ’ ἀγριόεσσαν ὑποθλίψαντες ὀπώρην
31	Σιληνοὶ κεραοῖο Διωνύσοιο τιθηνοὶ
32	πρῶτον ἐπαφρίζοντι ποτῷ φρένα θωρηχθέντες
33	ὄθμασι δινήθησαν ἔπι, σφαλεροῖσι δὲ κώλοις
34	Νυσαίην ἀνὰ κλιτὺν ἐπέδραμον ἀφραίνοντες,
35	ὣς οἵγε σκοτόωσι κακῇ βεβαρηότες ἄτῃ.
36	Τὴν μέν τε κλείουσι μυοκτόνον, ἦ γὰρ ἀνιγροὺς
37	παμπήδην ὕρακας λιχμήμονας ἠρήμωσεν,
38	οἱ δέ τε πορδαλιαγχὲς, ἐπεὶ θήρεσσι πελώροις
39	πότμον βουπελάται τε καὶ αἰγινομῆες ἔθεντο
40	Ἴδης ἐν νεμέεσσι Φαλακραίῃ ἐνὶ βήσσῃ,
41	πολλάκι θηλυφόνον καὶ κάμμαρον· ἐν δ’ Ἀκοναίοις
42	δηλήειν ἀκόνιτον ἐνεβλάστησεν ὀρόγκοις.
43	Τῷ καί που τιτάνοιο χερὸς βάρος ἔσσεται ἄρκος
44	πιμπλαμένης, ὅτε νέκταρ ἐύτριβι κιρρὸν ἀφύσσῃς
45	μετρήδην — κοτύλη δὲ πέλοι καταμέστιος οἴνης —,
46	σὺν δὲ καὶ ἁβροτόνοιο ταμὼν ἄπο καύλεα θάμνου
47	ἢ χλοεροῦ πρασίοιο, τὸ δὴ μελίφυλλον ὑδεῦσι·
48	καί τε σὺ ποιήεντος ἀειθαλέος χαμελαίης
49	βλάστην πηγάνιόν τε πόροις ἐν βάμματι σίμβλων,
50	σβεννὺς αἰθαλόεντα μύδρον γενύεσσι πυράγρης
51	ἠὲ σιδηρήεσσαν ἀπὸ τρύγα, τήν τε καμίνων
52	ἔντοσθεν χοάνοιο διχῆ πυρὸς ἤλασε λιγνύς,
53	ἄλλοτε δὲ χρυσοῖο νέον βάρος ἐν πυρὶ θάλψας
54	ἠὲ καὶ ἀργυρόεν θολερῷ ἐνὶ πώματι βάπτοις·
55	πολλάκι δ’ ἡμιδαὲς χειρὸς βάρος αἴνυσο θρίων
56	παῦρα χαμαιπίτυος, τότ’ ὀνίτιδος αὖον ὀρείης
57	ἠὲ νέον ῥάδικα πολυκνήμοιο κολούσας,
58	τέτρασι δ’ ἐν κυάθοισι χαδεῖν μελιανθέος οἴνης·
59	ἢ ἔτι μυελόεντα χαλικρότερον πότον ἴσχοις
60	ὄρνιθος στρουθοῖο κατοικάδος, εὖθ’ ὑπὸ χύτρῳ
61	γυῖα καταθρύπτῃσι βιαζομένη πυρὸς αὐγή·
62	καί τε βοὸς νέα γέντα περιφλίοντος ἀλοιφῇ
63	τηξάμενος κορέσαιο ποτῷ εὐχανδέα νηδύν·
64	ναὶ μὴν βαλσάμοιο τότ’ ἐν σταγόνεσσι γάλακτος
65	θηλυτέρης πώλοιο χέαις ὀπὸν, ἄλλοτε νύμφαις,
66	ἔστ’ ἂν ὑπὲκ φάρυγος χεύῃ παναεργέα δόρπον.
67	πολλάκι δ’ ἢ σκίνακος δερκευνέος ἢ ἀπὸ νεβροῦ
68	πυετίην τμήξαιο, πόροις δ’ ἐν νέκταρι φύρσας,
69	ἄλλοτε καὶ μορέης ἀπὸ ῥίζεα φοινηέσσης,
70	ὅλμου ἐνὶ στύπεϊ προβαλὼν καὶ ὁμήρεα κόψας
71	οἴνῳ, ἐνεψηθέντα πόροις καμάτοισι μελίσσης,
72	καί κεν ἐπικρατέουσαν ἀπεχθέα νοῦσον ἀλάλκοις
73	φωτὸς, ὁ δ’ ἀσφαλέεσσι πάλιν μετὰ ποσσὶν ὁδεύοι.
74	Δεύτερα δ’ αἰγλήεντος ἐπιφράζευ πόσιν ἐχθρὴν
75	κιρναμένην ὀλοοῦ ψιμυθίου, ἢ τε γάλακτι
76	πάντοθεν ἀφρίζοντι νέην εἰδήνατο χροιὴν,
77	πελλίσιν ἐν γρώνῃσιν ὅτ’ εἴαρι πῖον ἀμέλξαις
78	Τοῦ μὲν ὑπὲρ γένυάς τε καὶ ᾗ ῥυσαίνεται οὖλα
79	ἀφρὸς ἐπιστύφων ἐμπλάσσεται, ἀμφὶ καὶ ὁλκὸς
80	τέτρηχε γλώσσης, νέατος δ’ ὑποκάρφεται ἰσθμός·
81	ξηρὰ δ’ ἐπιλλύζων ὀλοῇ χελλύσσεται ἄτῃ·
82	ἀβλεμὲς ἦ γὰρ κεῖνο πέλει βάρος, αὐτὰρ ὃ θυμῷ
83	ναυσιόεις ὀλοοῖσιν ὑποτρύει καμάτοισι·
84	πολλάκι δ’ ἐν φαέεσσιν ἄλην ἑτερειδέα λεύσσων,
85	ἄλλοτε δ’ ὑπναλέος ψύχει δέμας, οὐδ’ ἔτι γυῖα
86	ὡς τὸ πάρος δονέει, καμάτῳ δ’ ὑποδάμναται εἴκων.
87	Τῷ καὶ πρημαδίης ἢ ὀρχάδος εἶαρ ἐλαίης
88	ἢ ἔτι μυρτίνης σχεδίην δεπάεσσιν ὀρέξαις,
89	ὄφρ’ ἂν ὀλισθήνασα χέῃ κακὰ φάρμακα νηδύς·
90	ἠὲ σύ γ’ οὐθατόεντα διοιδέα μαζὸν ἀμέλξας
91	ῥεῖα φέροις, φιαρὴν δὲ ποτοῦ ἀποαίνυσο γρῆυν.
92	καί τε σύ γ’ ἢ μαλάχης ῥαδάμους ἢ φυλλάδα τήξας
93	χυλῷ ἐνὶ κλώθοντι κακηπελέοντα κορέσσαις.
94	πολλάκι σήσαμα κόπτε, πόροις δ’ ἐν νέκταρι καὶ τά·
95	ἠὲ σὺ κληματόεσσαν ἐν ὕδατι πλύνεο τέφρην
96	θαλπομένην, τὸ δὲ ῥύμμα νεοπλεκέος καλάθοιο
97	κόλποις ἰκμήνειας· ὃ γάρ τ’ ἀναδέξεται ἰλύν.
98	καί τε κατατριφθέντα μετ’ ἀργήεντος ἐλαίου
99	σκλήρ’ ἀπὸ περσείης κάρυα βλάβος οἶον ἐρύξει,
100	Περσεὺς ἥν ποτε ποσσὶ λιπὼν Κηφηίδα γαῖαν,
101	αὐχέν’ ἀποτμήξας ἅρπῃ γονόεντα Μεδούσης,
102	ῥεῖα Μυκηναίῃσιν ἐνηέξησεν ἀρούραις,
103	Κηφῆος νέα δῶρα, μύκης ὅθι κάππεσεν ἅρπης.
104	ἄκρον ὑπὸ πρηῶνα Μελανθίδος, ἔνθα τε νύμφη
105	Λαγγείης πόμα κεῖνο Διὸς τεκμήρατο παιδί.
106	πολλάκι δ’ ἐνθρύψειας ἐν ὀπταλέῃσιν ἀκοσταῖς
107	Γερραίης λιβάνοιο χύσιν περιπηγέα θάμνοις·
108	καί τε σύ γ’ ἢ καρύης ἄπο δάκρυον ἢ ἀταλύμνου
109	ἢ πτελέης, ὅ τε πολλὸν ἀεὶ καταλείβεται ὄσχαις,
110	κόμμινά τε χλιόωντι ποτῷ ἐπαρωγέα τήξαις,
111	ὄφρα τὰ μέν τ’ ἐρύγῃσι, τὰ δ’ ἑψητοῖσι δαμασθεὶς
112	ἀλθήσῃ ὑδάτεσσιν, ὅτ’ ἰκμήνῃ δέμας ἱδρώς.
113	καί κεν ὅγ’ ἄλλοτε δόρπα δεδεγμένος, ἄλλοτε δ’ οἴνης
114	πιοτέρης κορέοιτο, καὶ ἀκλέα πότμον ἀλύξαι.
115	Μὴ μὲν, κανθαρίδος σιτηβόρου εὖτ’ ἂν ὀδώδῃ,
116	κεῖνο ποτὸν δέξαιτο, χυτῇ ἐναλίγκια πίσσῃ·
117	πίσσης γὰρ ῥώθωσιν ἄγει βάρος, ἐν δὲ χαλινοῖς
118	οἷά τε δὴ καρφεῖα νέον βεβρωμένα κέδρου.
119	Αἳ δ’ ὁτὲ μὲν πλαδόωντι ποτῷ ἐπὶ χείλεσι δηχμὸν
120	τεύχουσιν, τοτὲ δ’ αὖτε περὶ στόμα νείατα γαστρός·
121	 ἄλλοτε καὶ μεσάτη ἐπιδάκνεται ἄλγεσι νηδὺς
122	ἢ κύστις βρωθεῖσα· περιψαύουσι δ’ ἀνῖαι,
123	θώρηκος τόθι χόνδρος ὑπὲρ κύτος ἕζετο γαστρός ·
124	αὐτοὶ δ’ ἀσχαλόωσιν, ἄλη δέ φιν ἤθεα φωτὸς
125	ἄψυχος πεδάει· ὃ δ’ ἀελπέα δάμναται ἄταις,
126	οἷά τε δὴ γήρεια νέον τεθρυμμένα κάκτου
127	ἠέρ’ ἐπιπλάζοντα διαψαίρουσι πνοῇσι.
128	Τῷ δὲ σὺ πολλάκι μὲν γληχὼ ποταμηίσι νύμφαις
129	ἐμπλήδην κυκεῶνα πόροις ἐν κύμβεϊ τεύξας,
130	νηστείρης Δῃοῦς μορόεν ποτόν, ᾧ ποτε Δῃὼ
131	λαυκανίην ἔβρεξεν ἀν’ ἄστυρον Ἱπποθόωντος
132	Θρηίσσης ἀθύροισιν ὑπὸ ῥήτρῃσιν Ἰάμβης.
133	δήποτε δ’ ἢ σιάλοιο καρήατος ἠὲ καὶ ἀμνοῦ
134	ἀμμίγδην σπεράδεσσιν ἐυτροχάλοισι λίνοιο,
135	ἠὲ νέον κορσεῖα ταμὼν κερόεντα χιμαίρης,
136	ἢ ἔτι που χηνὸς μορόεν ποτὸν αἴνυσο χύτρου,
137	ἐς δ’ ἔμετον κορέσαιο, τὰ δ’ ἀθρόα νειόθι βράσσοις
138	ἐμμαπέως ἔτ’ ἄπεπτα πύλῃ μεμιασμένα δόρπα.
139	πολλάκι δ’ ἐν κλυστῆρι νέον γλάγος οἰὸς ἀμέλξας
140	κλύζε, τὰ δ’ ἤλιθα γαστρὸς ἀφόρδια κεινώσειας·
141	ἄλλοτ’ ἀλυσθαίνοντι ποθὲν γάλα πῖον ἀρήξει·
142	ἠὲ σύ γ’ ἀμπελόεντα γλυκεῖ ἔνι καύλεα κόψαις
143	χλωρὰ, νέον πετάλοισι περιβρίθοντα κολούσας·
144	ἠὲ μελισσάων καμάτῳ ἔνι παῦρα μορύξαις
145	σκορπιόεντα χαδὼν ψαθυρῆς ἐκ ῥίζεα γαίης
146	αἰὲν κεντρήεντα· πόη γε μὲν ὕψι τέθηλεν
147	οἵη περ μολόθουρος, ἔνισχνα δὲ καύλεα βάλλει.
148	καί τε σὺ δραχμάων πισύρων βάρος αἴνυσο γαίης
149	Παρθενίης, τὴν Φυλλὶς ὑπὸ κνημοῖσιν ἀνῆκεν,
150	Ἰμβρασίδος γαίης χιονώδεος, ἥν τε κεράστης
151	ἀμνὸς Χησιάδεσσι νέον σημήνατο νύμφαις
152	Κερκέτεω νιφόεντος ὑπὸ σχοινώδεσιν ὄχθαις·
153	ἢ καὶ σειραίοιο πόσιν διπλήθεα τεύξαις·
154	σὺν δέ τε πηγανόεντας ἐνιθρύψειας ὀράμνους,
155	ὀργάζων λίπεϊ ῥοδέῳ θρόνα, πολλάκι χραίνοις
156	ἰρινέῳ, τό τε πολλὸν ἐπαλθέα νοῦσον ἔτευξεν.
157	Ἤν γε μὲν οὐλόμενόν γε ποτὸν κορίοιο δυσαλθὲς
158	ἀφραδέως δεπάεσσιν ἀπεχθομένοισι πάσηται,
159	οἳ μέν τ’ ἀφροσύνῃ ἐμπληγέες οἷά τε μάργοι
160	δήμια λαβράζουσι παραπλῆγές θ’ ἅτε Βάκχαι
161	ὀξὺ μέλος βοόωσιν ἀταρμύκτῳ φρενὸς οἴστρῳ.
162	Τῷ μέν τ’ ἐξ ἑδανοῖο πόροις δέπας ἔμπλεον οἴνης,
163	Πράμνιον αὐτοκρηὲς, ὅπως ὑπετύψατο ληνοῦ·
164	ἢ νύμφαις τήξαιο βαλὼν ἁλὸς ἔμπλεα κύμβην·
165	πολλάκι δ’ ὀρταλίχων ἁπαλὴν ὠδῖνα κενώσας
166	ἀφρὸν ἐπεγκεράσαιο, θοοῦ δορπήια κέπφου.
167	τῷ γὰρ δὴ ζωήν τε σαοῖ, καὶ πότμον ἐπισπεῖ
168	εὖτε δόλοις νήχοντα κακοφθόρα τέκν’ ἁλιήων
169	οἰωνὸν χραίνωσιν, ὃ δ’ ἐς χέρας ἔμπεσε παίδων
170	θηρεύων ἀφροῖο νέην κλύδα λευκαίνουσαν.
171	καί τε σύ γ’ ἀγλεύκην βάψαις ἰόεντα θάλασσαν,
172	ἥν τε καὶ ἀτμεύειν ἀνέμοις πόρεν Ἐννοσίγαιος
173	σὺν πυρί. καὶ γὰρ δὴ τὸ πνοαῖς συνδάμναται ἐχθραῖς·
174	πῦρ μὲν ἀείζωον καὶ ἀχύνετον ἔτρεσεν ὕδωρ
175	ἀργέστας, καί ῥ’ ἣ μὲν ἀκοσμήεσσα, φιλοργὴς
176	δεσπόζει νηῶν τε καὶ ἐμφθορέων αἰζηῶν,
177	ὕλη δ’ ἐχθομένοιο πυρὸς κατὰ θεσμὸν ἀκούει.
178	ναὶ μὴν ἀτμένιόν τε κεραιόμενον λίπος οἴνῃ
179	ἢ χιόνι γλυκέος μίγδην πόσις ἄλγος ἐρύξει,
180	ἦμος ὑπὸ ζάγκλῃσι περιβρίθουσαν ὀπώρην
181	ῥυσαλέην ἑδανοῖο καὶ ἐκ ψιθίης ἑλίνοιο
182	κείροντες θλίβωσιν, ὅτε ῥοιζηδὰ μέλισσαι,
183	πεμφρηδὼν, σφῆκές τε καὶ ἐκ βέμβικες ὄρειαι
184	γλεῦκος ἅλις δαίνυνται ἐπὶ ῥαγέεσσι πεσοῦσαι,
185	πιοτέρην ὅτε βότρυν ἐσίνατο κηκὰς ἀλώπηξ.
186	Καί τε σὺ κωνείου βλαβόεν τεκμαίρεο πῶμα·
187	κεῖνο ποτὸν δὴ γάρ τε καρήατι φοινὸν ἰάπτει
188	νύκτα φέρον σκοτόεσσαν· ἐδίνησεν δὲ καὶ ὄσσε,
189	ἴχνεσι δὲ σφαλεροί τε καὶ ἐμπλάζοντες ἀγυιαῖς
190	χερσὶν ἐφερπύζουσι· κακὸς δ’ ὑπὸ νείατα πνιχμὸς 190
191	ἴσθμια καὶ φάρυγος στεινὴν ἐμφράσσεται οἶμον·
192	ἄκρα δέ τοι ψύχει, περὶ δὲ φλέβες ἔνδοθι γυίων
193	ῥωμαλέαι στέλλονται· ὃ δ’ ἠέρα παῦρον ἀτύζει
194	οἷα κατηβολέων, ψυχὴ δ’ Ἀιδωνέα λεύσσει.
195	Τὸν μέν τ’ ἢ λίπεος κορέοις ἢ ἀμισγέος οἴνης,
196	ὄφρα κεν ἐξερύγῃσι κακὴν καὶ ἐπώδυνον ἄτην·
197	ἠὲ σύ γε κλυστῆρος ἐνεὶς ὁπλίζεο τεῦχος.
198	πολλάκι δ’ ἢ οἴνης ἀμιγῆ πόσιν, ἢ ἀπὸ δάφνης,
199	Τεμπίδος ἢ δαυχνοῖο φέροις ἐκ καύλεα κόψας,
200	 ἢ πρώτη Φοίβοιο κατέστεφε Δελφίδα χαίτην,
201	ἢ πέπερι κνίδης τε μίγα σπερμεῖα λεήνας
202	νείμειας, τοτὲ νέκταρ ὀπῷ ἐμπευκέι χράνας·
203	δήποτε δ’ ἰρινέου θυέος μετρηδὸν ὀρέξαις
204	σίλφιά τ’ ἐνθρυφθέντα μετ’ ἀργήεντος ἐλαίου·
205	ἐν δὲ μελιζώρου γλυκέος πόσιν, ἐν δὲ γάλακτος
206	ἀφριόεν νέμε τεῦχος ὑπὲρ πυρὸς ἠρέμα θάλψας.
207	Καί κεν λοιγήεντι παρασχεδὸν ἄχθος ἀμύνοις
208	τοξικῷ εὖτ’ ἀχέεσσι βαρύνηται ποτῷ ἀνήρ.
209	Τοῦ καὶ ἔνερθε γλῶσσα παχύνεται, ἀμφὶ δὲ χείλη
210	οἰδαλέα βρίθοντα περὶ στομάτεσσι βαρύνει·
211	ξηρὰ δ’ ἀναπτύει, νεόθεν δ’ ἐκρήγνυται οὖλα’
212	πολλάκι δ’ ἐς κραδίην πτοίην βάλε, πᾶν δὲ νόημα
213	ἔμπληκτον μεμόρηκε κακῇ ἐσφαλμένον ἄτῃ,
214	αὐτὰρ ὃ μηκάζει μανίης ὕπο μυρία φλύζων,
215	δηθάκι δ’ ἀχθόμενος βοάᾳ, ἅ τις ἐμπελάδην φὼς
216	ἀμφιβρότην κώδειαν ἀπὸ ξιφέεσσιν ἀμηθεὶς,
217	ἢ ἅτε κερνοφόρος ζάκορος βωμίστρια Ῥείης
218	εἰνάδι λαοφόροισιν ἐνιχρίμπτουσα κελεύθοις
219	μακρὸν ἐπεμβοάᾳ γλώσσῃ θρόον, οἱ δὲ τρέουσιν
220	Ἰδαίης ῥιγηλὸν ὅτ’ εἰσαῖωσιν ὑλαγμόν·
221	ὣς ὃ νόου λύσσῃ ἐσφαλμένα βρυχανάαται
222	ὠρυδὸν, λοξαῖς δὲ κόραις ταυρώδεα λεύσσων
223	θήγει λευκὸν ὀδόντα, παραφρίζει δὲ χαλινοῖς.
224	Τὸν μὲν καὶ δεσμοῖσι πολυπλέκτοισι πιάξας
225	νέκταρι θωρήξαιο, καὶ οὐ χατέοντα κορέσκων
226	ἦκα βιησάμενος· διὰ δὲ στόμα βρῦκον ὀχλίζοις.
227	ὄφρ’ ἂν ὑπεξερύγῃσι δαμαζόμενος χερὶ λώβην.
228	ἠὲ σὺ βοσκαδίης χηνὸς νέον ὀρταλιχῆα
229	ὕδασιν ἐντήξαιο πυρὸς μεμορημένον αὐγαῖς·
230	καί τε σὺ μηλείης ῥηχώδεος ἄγρια κάρφη
231	οὔρεσιν ἐνθρέφθεντα πόροις ἀπὸ σίνεα κόψας,
232	ἢ ἔτι καὶ κλήροισιν ἐπήβολα, τοῖά περ ὧραι
233	εἰαριναὶ φορέουσιν ἐνεψιήματα κούραις,
234	ἄλλοτε δὲ στρούθεια, τοτὲ βλοσυροῖο Κύδωνος
235	κεῖνο φυτὸν Κρήτηθεν, ὃ δή ῥ’ ἐκόμισσαν ἄναυροι· 235
236	πολλάκι δὴ σφύρῃσιν ἅλις ἐναολλέα κόψας
237	ὕδασιν ἐμβρέξαιο, νέην δ’ ὀσμήρεα γληχὼ
238	σπέρμασι μηλείοισι βάλοις ἐνομήρεα φύρων.
239	καί τε σύ γ’ ἢ ῥοδέης θυόεν μαλλοῖσιν ἀφύσσων
240	παῦρα λίπος στάξειας ἀνοιγομένος στομάτεσσιν,
241	ἠὲ καὶ ἰρινέοιο· μόλις δέ κε μυρί’ ἐπιτλὰς
242	ἤμασιν ἐν πολέεσσιν ἀκροσφαλὲς ἴχνος ἰήλαι
243	ἀσφαλέως, πτοιητὸν ἔχων ἑτεροπλανὲς ὄθμα.
244	Τῷ μὲν Γερραῖοι νομάδες χαλκήρεας αἰχμὰς
245	οἵ τε παρ’ Εὐφρήταο ῥόον πολέοντες ἀρούρας
246	χραίνουσιν· τὰ δὲ πολλὸν ἀναλθέα τραύματα τεύχει
247	σάρκα μελαινομένην, πικρὸς δ’ ὑποβόσκεται ὕδρης
248	ἰὸς, σηπόμενον δὲ μύδῳ ἐκρήγνυται ἔρφος.
249	Ἢν δὲ τὸ Μηδείης Κολχηίδος ἐχθόμενον πῦρ
250	κεῖνό τις ἐνδέξηται, ἐφήμερον, οὗ περὶ χείλη
251	δευομένου δυσάλυκτος ἰάπτεται ἄμμιγα κνηθμὸς
252	οἷά τ’ ὀπῷ νιφόεντι κράδης ἢ τρηχέι κνίδῃ
253	χρῶτα μιαινομένοις ἢ καὶ σπειρώδεϊ κόρσῃ
254	σκίλλης, ἥ τ’ ἔκπαγλα νέην φοινίξατο σάρκα.
255	τοῦ καὶ ἐπισχομένοιο περὶ στόμαχον βάρος ἵζει
256	πρῶτον ἐρεπτόμενον, μετέπειτα δὲ λοιγέι συρμῷ
257	ῥιζόθεν ἑλκωθέντα, κακὸν δ’ ἀποήρυγε δειρῆς,
258	ὡς εἴ τε κρεάων θολερὸν πλύμα χεύατο δαιτρός,
259	σὺν δέ τε καὶ νηδὺς μεμιασμένα λύματα βάλλει.
260	Ἀλλὰ σὺ πολλάκι μὲν χαίτην δρυὸς οὐλάδα κόψας,
261	πολλάκι καὶ φηγοῖο πόροις ἀκύλοισιν ὁμαρτῇ,
262	ἠὲ σύ γε βδήλαιο νέον γλάγος ἔνδοθι πέλλης,
263	αὐτὰρ ὃ τοῦ κορέοιτο, καὶ ἐν στομάτεσσιν ἐρύξας.
264	ἦ μὴν πουλυγόνοιο τοτὲ βλαστήματ’ ἀρήξει,
265	ἄλλοτε δὴ ῥιζεῖα καθεψηθέντα γάλακτι.
266	σὺν δὲ καὶ ἀμπελόεις ἕλικας ἐνθρύπτεο νύμφαις,
267	ἴσως καὶ βατόεντα περὶ πτορθεῖα κολούσας.
268	καί τε σὺ γυμνώσειας ἐυτρεφέος νέα τέρφη
269	καστηνοῦ, καρύοιο λαχυφλοίοιο κάλυμμα,
270	νείαιραν τόθι σάρκα περὶ σκύλος αὖον ὀπάζει
271	δυσλεπέος καρύοιο, τὸ Καστανὶς ἔτρεφεν αἶα.
272	ῥεῖα δὲ νάρθηκος νεάτην ἐξαίνυσο νηδὺν,
273	ὅς τε Προμηθείοιο κλοπὴν ἀνεδέξατο φώρης·
274	σὺν δὲ καὶ ἑρπύλλοιο φιλοζώοιο πέτηλα,
275	εὐφίμου τ’ ἀπὸ καρπὸν ἅλις καταβάλλεο μύρτου·
276	ἢ καί που σιδόεντος ἀποβρέξαιο κάλυμμα
277	καρπείου, μιγάδην δὲ βαλὼν ἐμπίσεο μήλοις,
278	ὄφρ’ ἂν ἔπι στῦφόν τι ποτῷ, νοῦσον δὲ κεδάσσεις.
279	Ἰξιόεν δέ σε μή τι δόλῳ παρὰ χείλεσι πῶμα
280	οὐλόμενον λήσειεν, ὅ τ’ ὠκιμοειδὲς ὄδωδε.
281	τοῦ μὲν ὑπὸ γλώσσης νέατος τρηχύνεται ὁλκὸς
282	νέρθεν ἐπιφλεγέθων, τὸ δέ οἱ ἀμπάζεται ἦτορ·
283	λυσσηθεὶς γλῶσσαν δὲ καταπρίει κυνοδόντι,
284	δὴ γὰρ ὅτ’ ἔμπληκτος φρένα δάμναται· ἀμφὶ δὲ δοιοὺς
285	εἰκῇ ἐπιφράσσουσα πόρους τυφλώσατο νηδὺς
286	ὑγρῶν τε βρωτῶν τε, καταπνίγουσα δὲ πνεῦμα
287	ἐντὸς ὑποβρομέει, ὀλίγῳ δ’ ἐνελίσσεται ὄγμῳ
288	πολλάκι δὴ βροντῇσιν ἀνομβρήεντος ὀλύμπου
289	εἰδόμενον, τοτὲ δ’ αὐτε κακοῖς ῥόχθοισι θαλάσσης,
290	οἵοις πετραίῃσιν ὑποβρέμεται σπιλάδεσσι.
291	τῷ καὶ στρευγομένῳ περ ἀνήλυθεν ἐκ καμάτοιο
292	πνεῦμα μόλις, πόσιες δὲ παραυτίκα λύματ’ ἔχευαν
293	φαρμακόεις ὠοῖσιν ἀλίγκια, τοῖά τε βοσκὰς
294	ὀρταλὶς αἰχμητῇσιν ὑπευνασθεῖσα νεοσσοῖς
295	ἄλλοτε μὲν πληγῇσι νέον θρομβήια γαστρὸς
296	ἔκβαλεν ἐν μήνιγξιν ἀνόστεα, πολλάκι νούσῳ
297	δαμναμένη δύσποτμον ὑπὲκ γόνον ἔκχεε γαίῃ.
298	Τῷ μέν τ’ εὐβραχέος ἀψινθίου ἄλγος ἐρύξει
299	ἐνστῦφον πόμα κεῖνο νεοθλίπτῳ ὑπὸ γλεύκει·
300	καί ποτε ῥητίνην τερμινθίδα, πολλάκι πεύκης,
301	πολλάκι καὶ πίτυος γοερῆς ἀπὸ δάκρυα τμήξαις,
302	Μαρσύου ἧχί τε Φοῖβος ἀπὸ φλόα δύσατο γυίων,
303	ἣ δὲ μόρον πολύπυστον ἐπαιάζουσα κατ’ ἄγκη
304	οἴη συνεχέως ἀδινὴν ἀναβάλλεται ἠχήν.
305	ἆσαι δ’ ἢ πολίοιο μυοκτόνου ἀργέος ἄνθην,
306	ἢ ἔτι καὶ ῥυτῆς πεδανὰς ἀπαμέργεο βλάστας,
307	νάρδον, λιμναίου τε χαδὼν ἀπὸ κάστορος ὄρχιν·
308	ἢ ὀδελὸν κνηστῆρι κατατρίψαιο χαρακτῷ
309	σιλφίου, ἄλλοτε δ’ ἶσον ἀποτμήξειας ὀποῖο.
310	πολλάκι δ’ ἀγροτέρης τραγοριγάνου ἠὲ γάλακτος
311	πηγνυμένου κορέοιτο νεημέλκτῃ ἐνὶ πέλλῃ.
312	Ἢν δέ τις ἀφροσύνῃ ταύρου νέον αἷμα πάσηται,
313	στρευγεδόνι προδέδουπε δαμαζόμενος καμάτοισιν,
314	ἦμος πιλνάμενον στέρνοις κρυσταίνεται εἶαρ
315	ῥεῖα, θρομβοῦται δὲ μέσῳ ἐνὶ τεύχεϊ γαστρός·
316	φράσσονται δὲ πόροι, τὸ δὲ θλίβεται ἔνδοθι πνεῦμα
317	αὐχένος ἐμπλασθέντος, ὃ δὲ σπαδόνεσσιν ἀλύων
318	δηθάκις ἐν γαίῃ σπαίρει μεμορυχμένος ἀφρῷ.
319	Τῷ μέν τ’ ἢ ὀπόεντας ἀποκραδίσειας ἐρινοὺς,
320	ὄξει δ’ ἐμπίσαιο, τὸ δ’ ἀθρόον ὕδατι μίξαις
321	συγκεράων νύμφας τε καὶ ἐνστῦφον ποτὸν ὄξευς,
322	ἠὲ καὶ ἐκβδήλαιο καταχθέος ἕρματα γαστρός.
323	καί τε σὺ πυετίην ὀθόνης πολυωπέι κόλπῳ
324	φύρσιμον ἠθήσαιο, τοτὲ προκὸς, ἄλλοτε νεβροῦ,
325	ἢ ἐρίφου, τοτὲ δ’ ἂν σὺ καὶ εὐσκάρθμοιο λαγωοῦ
326	αἰνύμενος μογέοντι φέροις εὐαλθέ’ ἀρωγήν.
327	ἠὲ λίτρου στήδην ὀδελοῦ πόρε τριπλόον ἄχθος
328	εὐτριβέος, κίρνα δὲ ποτῷ ἐνδευκέι Βάκχου,
329	ἐν καὶ σιλφιόεσσαν ὁποῖό τε μοιρίδα λίτρην,
330	καὶ σπέραδος κραμβῆεν ἄδην μεμορυχμένον ὄξει.
331	ἆσαι δὲ ῥάδικα κακοχλοίοιο κονύζης
332	ἢ πέπεριν, τά τε βλαστὰ κατασμώξαιο βάτοιο,
333	καί κεν πηγνυμένοιο χύσιν διὰ ῥεῖα κεδάσσαις
334	ἠὲ διαθρύψειας ἐν ἄγγεσιν ἑστηκυῖαν.
335	Μὴ μὲν ἐπαλγύνουσα πόσις βουπρήστιδος ἐχθρῆς
336	λήσειεν, σὺ δὲ φῶτα δαμαζόμενον πεπύθοιο.
337	Ἣ δ’ ἤτοι λίτρῳ μὲν ἐπιχρώζουσα χαλινὰ
338	εἴδεται ἐμβρυχθεῖσα, βαρύπνοος· ἀμφὶ δὲ γαστρὸς
339	ἄλγεα δινεύοντα περὶ στομάτεσσιν ὄρωρεν·
340	οὖρα δὲ τυφλοῦται, νεάτη δ’ ὑπὸ κύστις ὀρεχθεῖ·
341	πᾶσα δέ οἱ νηδὺς διαπίμπραται, ὡς ὁπόθ’ ὕδρωψ
342	τυμπανόεις ἀνὰ μέσσον ἀφυσγετὸς ὀμφαλὸν ἵζει·
343	ἀμφὶ δέ οἱ γυίοις τετανὸν περιφαίνεται ἔρφος.
344	Ἣ καί που δαμάλεις, ἐριγάστορας ἄλλοτε μόσχους
345	πίμπραται, ὁππότε θῆρα νομαζόμενοι δατέονται·
346	τούνεκα τὴν βούπρηστιν ἐπικλείουσι νομῆες.
347	Τῷ δὲ καὶ εὐκραδέος τριέτει ἐν νέκταρι μίξαις
348	συκέης αὐανθεῖσαν ἅλις πόσιν ὀμφαλόεσσαν,
349	ἢ ἔτι καὶ σφύρῃ μιγάδην τεθλασμένα κόψας
350	ἐν πυρὶ τηξάμενος πορέειν ἀλκτήρια νούσων.
351	καί κε μελιζώροιο νέον κορέσαιο ποτοῖο
352	ἀνέρα λαιμάσσοντα, τοτὲ γλάγος εἰν ἑνὶ χεύας·
353	πολλάκι φοίνικος ψαφαρὸν καταμίσγεο καρπὸν,
354	ἄλλοτε δ’ αὐαλέας δὴν ἀχράδας, ἢ ἀπὸ βάκχης
355	ἢ ἀπὸ μυρτίνης ὁτὲ μυρτίδας οἰνάδι βάλλων.
356	ἢ ὅγε καὶ θηλῆς ἅτε δὴ βρέφος ἐμπελάοιτο
357	ἀρτιγενὲς, μαστοῦ δὲ ποτὸν μοσχηδὸν ἀμέλγοι,
358	οἵη τ’ ἐξ ὑμένων νεαλὴς ὕπο οὔθατα μόσχος
359	βράσσει ἀνακρούουσα χύσιν μενοεικέα θηλῆς·
360	ἄλλοτε πιαλέης πόσιος χλιαροῖο κορέσκοις,
361	ἐς δ’ ἔμετον βιάοιο καὶ οὐ ποθέοντά περ ἔμπης
362	χειρὶ βιησάμενος ἠὲ πτερῷ, ἢ ἀπὸ βύβλου
363	στρεβλὸν ἐπιγνάμψαιο ταμὼν ἐρυτῆρα φάρυγγος.
364	Ἢν δ’ ἐνιτυρωθῇ νεαρὸν γάλα τεύχει γαστρὸς,
365	δὴ τότε τόνδε πνιχμὸς ἀθροιζομένοιο δαμάζει.
366	Τῷ δ’ ἤτοι τρισσὰς πόσιας πόρε, μέσσα μὲν ὄξευς,
367	δοιὰς δὲ γλυκέος, στεγανὴν δ’ ὑποσύρεο νηδύν·
368	ἢ ἔτι καὶ Λιβύηθε ποτῷ ἐγκνήθεο ῥίζας
369	σιλφίου, ἄλλοτ’ ὀποῖο, νέμοις δ’ ἐν βάμματι τήξας·
370	πολλάκι δὲ θρύπτειραν ἐπεγκεράσαιο κονίην
371	ἠὲ νέον βρυόεντα θύμου στάχυν· ἄλλοτ’ ἀμύνει
372	βότρυς ἐυκνήμοιο μίγα βρεχθέντος ἐν οἴνῃ·
373	ἐν καί που ταμίσοιο ποτὸν διεχεύατο θρόμβους,
374	καὶ χλοεραὶ μίνθης ἄπο φυλλάδες, ἠὲ μελίσσης
375	ἠὲ καὶ ἐνστύφοντι ποτῷ μεμορυχμέναι ὄξευς.
376	Ἀλλ’ ἄγε δὴ φράζοιο δορύκνιον, οὗ τε γάλακτι
377	ὠπή τε βρῶσίς τε παρὰ στομάτεσσιν ἔικται.
378	τῷ δ’ ἤτοι λυγμοὶ μὲν ἀηθέσσοντος ὁμαρτῇ
379	αὐχέν’ ἀνακρούουσιν, ὃ δ’ ἀχθόμενος στόμα γαστρὸς
380	πολλάκι μὲν δαίτην ἀπερεύγεται αἱματόεσσαν,
381	ἄλλοτε νηδυίων θολερὴν μυξώδεα χεύει,
382	τηνεσμῷ ὡς εἴ τε δυσέντερος ἀχθόμενος φώς·
383	δήποτε τειρόμενος καμάτοις κάρφουσι δέδουπε
384	γυῖα δαμείς· οὐ μὲν ποθέει ξηρὸν στόμα δεῦσαι.
385	Τῷ δὲ σὺ πολλάκι μὲν γλάγεος πόσιν, ἄλλοτε μίγδην
386	ῥεῖα γλυκὺ νείμειας ἀλυκρότερον δεπάεσσι·
387	καί τε καὶ ὄρνιθος φιαρῆς πυρὶ τηκομένη σὰρξ
388	θωρήκων ἤμυνεν ἐυτρεφέων βρωθεῖσα·
389	ἤμυνεν καὶ χυλὸς ἅλις κύμβησι ῥοφηθεὶς,
390	ὅσσα τε πετρήεντος ὑπὸ ῥόχθοισι θαλάσσης
391	κνώδαλα φυκιόεντας ἀεὶ περιβόσκεται ἀγμούς·
392	ὧν τὰ μὲν ὠμὰ δάσαιτο, τὰ δ’ ἑφθέα, πολλὰ δὲ θάλψας
393	ἐν φλογιῇ· στρόμβων δὲ πολὺ πλέον, ἢ ἔτι κάλχης,
394	κηραφίδος, πίνης τε καὶ αἰθήεντος ἐχίνου
395	δαῖτες ἐπαλθήσουσιν ἰδὲ κτένες· οὐδέ τι κήρυξ
396	δὴν ἔσεται τήθη τε γεραιρόμενα μνίοισι.
397	Μηδέ σέ γ’ ἐχθομένη λήθῃ πόσις — οὐ γὰρ ἄιδρις —
398	φαρικοῦ, ἣ γναθμοῖσιν ἔπι βαρὺν ὤπασε μόχθον.
399	Τὴν ἤτοι γευθμῷ μὲν ἰσαιομένην μάθε νάρδῳ·
400	ἤνυσε δὲ σφαλεροὺς, ὁτὲ δ’ ἄφρονας, ἐν δὲ μονήρει
401	ῥηιδίως ἀκτῖνι βαρὺν κατεναίρεται ἄνδρα.
402	Ἀλλὰ σὺ πολλάκι μὲν σταδίην εὐανθέα νάρδου
403	ῥιζίδα θυλακόεσσαν ὀπάζεο, τήν τε Κίλισσαι
404	πρηόνες ἀλδαίνουσι παρὰ πλημμυρίδα Κέστρου,
405	ἄλλοτε δὲ σμυρνεῖον ἐυτριβές. αἵνυσο δ’ αὐτὴν
406	ἴριδα λειριόεν τε κάρη, τό τ’ ἀπέστυγεν Ἀφρὼ,
407	οὕνεκ’ ἐριδμαίνεσκε χροῆς ὕπερ, ἐν δέ νυ θρίοις
408	ἀργαλέην μεσάτοισιν ὀνειδείην ἐπέλασσε
409	δεινὴν βρωμήεντος ἐνανθήσασα κορύνην.
410	πολλάκι δὲ σκύλαιο κάρη, περὶ δ’ αἴνυσο λάχνην
411	κέρσας εὐήκει νεόθεν ξυρῷ, ἐν δέ νυ θάλψαις
412	ἤια κριθάων νεοθηλέα φυλλάδα τ’ ἰσχνὴν
413	πηγάνου, τήν τ’ ὤκιστα βορῇ ἐπεσίνατο κάμπη,
414	βάμματι δ’ ἐνδεύσαιο καὶ εὖ περὶ κόρσεα πλάσσοις.
415	Μὴ δὲ συοσκυάμῳ τις ἀιδρήεντα κορέσκοι
416	νηδύν, οἷά τε πολλὰ παρασφαλέες τεύχονται,
417	ἠὲ νέον σπείρημα καὶ ἀμφίκρηνα κομάων
418	κοῦροι ἀπειπάμενοι ὀλοήν θ’ ἑρπηδόνα γυίων
419	ὀρθόποδες βαίνοντες ἄνευ σμυγεροῖο τιθήνης
420	ἠλοσύνῃ βρύκωσι κακανθήεντας ὀράμνους,
421	ἠὲ νέον βρωτῆρας ὑπὸ γναθμοῖσιν ὀδόντας
422	φαίνοντες, τότε κνηθμὸς ἐνοιδέα δάμναται οὖλα.
423	Τῷ δ’ ὁτὲ μὲν γλάγεος καθαρὴν πόσιν ἤλιθα* *,
424	ἄλλοτε βουκέραος χιληγόνου, ὅρρα κεραίας
425	εὐκαμπεῖς πετάλοισιν ὑπηνεμίοισιν ἀέξει,
426	ἀτμενίῳ μέγ’ ὄνειαρ ὅτ’ ἐμπλώῃσιν ἐλαίῳ·
427	ἠὲ σύ γ’ αὐαλέον κνίδης σπόρον, ἄλλοτε δ’ αὐτὴν
428	νείμαις ὠμόβρωτον ἄδην ἀνὰ φυλλάδ’ ἀμέλξαι,
429	κίχορα, καρδαμίδας τε καὶ ἣν Πέρσειον ἔπουσιν,
430	ἐν δέ τε νάπειον ῥάφανόν θ’ ἅλις, ἐν δέ τε λεπτὰς
431	ἄμμιγα κρομμύων γηθυλλίδας· ἤρκεσε δ’ ἄτην
432	εὐάγλις κώδεια νέον σκορόδοιο ποθεῖσα.
433	Καί τε σὺ μήκωνος κεβληγόνου ὁππότε δάκρυ
434	πίνωσιν, πεπύθοιο καθυπνέας· ἀμφὶ γὰρ ἄκρα
435	γυῖα καταψύχουσι, τὰ δ’ οὐκ ἀναπίτναται ὄσσε,
436	ἀλλ’ αὕτως βλεφάροισιν ἀκινήεντα δέδηεν·
437	ἀμφὶ καὶ ὀδμήεις καμάτῳ περιλείβεται ἱδρὼς
438	ἀθρόος, ὠχραίνει δὲ ῥέθος, πίμπρησι δὲ χείλη,
439	δέσμα δ’ ἐπεγχαλάουσι γενειάδος, ἐκ δέ τε παῦρον
440	αὐχένος ἑλκόμενον ψυχρὸν διανίσσεται ἄσθμα·
441	πολλάκι δ’ ἠὲ πελιδνὸς ὄνυξ μόρον ἢ ἔτι μυκτὴρ
442	στρεβλὸς ἀπαγγέλλει, ὁτὲ δ’ αὖ κοιλώπεες αὐγαί.
443	Ἅσσα σὺ μὴ δείδιχθι, μέλοιο δὲ πάμπαν ἀρωγῆς,
444	οἰνάδι καὶ γλυκόεντι ποτῷ κεκαφηότα πιμπλὰς
445	τινθαλέῳ, τοτὲ δ’ ἔργα διαθρύψαιο μελίσσης
446	ἄμμιγα ποιπνύων Ὑμησσίδος, αἵ τ’ ἀπὸ μόσχου
447	σκήνεος ἐξεγένοντο δεδουπότος ἐν νεμέεσσιν·
448	ἔνθα δὲ καὶ κοίλοιο κατὰ δρυὸς ἐκτίσσαντο
449	πρῶτόν που θαλάμας συνομήρεες, ἀμφὶ καὶ ἔργων
450	μνησάμεναι Δῃοῖ πολυωπέας ἤνυσαν ὄμπας
451	βοσκόμεναι θύμα ποσσὶ καὶ ἀνθεμόεσσαν ἐρείκην.
452	δήποτε δ’ ἢ ῥοδέοιο νέον θύος εὔτριχι λήνει,
453	ὀχλίζων κυνόδοντα τότ’ ἠμύουσι χαλίνοις,
454	ἐνθλίβοις, μαλλὸν δὲ βαθὺν κεκορημένον ἕλκοις,
455	ἠὲ καὶ ἰρινόεν, τοτὲ δ’ αὖ μορόεντος ἐλαίης·
456	αἶψα δὲ τόν γ’ ἑκάτερθε διὰ ῥέθος ἔγρεο πλήσσων,
457	ἄλλοτε δ’ ἐμβοόων, τοτὲ δὲ κνώσσοντα σαλάσσων,
458	ὄφρα κατηβολέων ὀλοὸν διὰ κῶμα κεδαίῃ,
459	τῆμος δ’ ἐξερύγῃσιν ἀλεξόμενος κακὸν ἄλγος.
460	σπεῖρα δ’ ἐνὶ χλιαρῷ λίπεϊ, πρὸ δὲ νέκταρι βάπτων
461	τρῖβε καὶ ἐκθέρμαινε ποτῷ ἐψυγμένα γυῖα,
462	ἄλλοτε δ’ ἐν δροίτῃ κεράων ἐμβάπτεο σάρκας,
463	αἶψα δὲ τινθαλέοισιν ἐπαιονάασθε λοετροῖς
464	αἷμ’ ἀναλυόμενοι τέτανόν τ’ ἐσκληκότα ῥινόν.
465	Εἰδείης δὲ λαγοῖο κακοφθορέος πόσιν αἰνὴν,
466	οὐλομένην, τὸν κῦμα πολυστίου τέκεν ἅλμης.
467	τοῦ δ’ ἤτοι λοπίδων μὲν ἰδὲ πλύματος πέλει ὀδμὴ,
468	γευθμὸς δ’ ἰχθυόεις νεπόδων ἅτε σαπρυνθέντων
469	ἠὲ καὶ ἀρρύπτων, ὁπόταν λοπὶς αὐξίδα χραίνῃ.
470	ὅς δ’ ἤτοι ῥυπόεις μὲν ὑπ’ ὀστλίγγεσσιν ἀραιαῖς
471	τευθίδος ἐμφέρεται νεαλὴς γόνος ἢ ἀπὸ τεύθου,
472	οἷά τε σηπιάδος φυξήλιδος, ἥ τε μελαίνει
473	οἶδμα χολῇ δολόεντα μαθοῦσ’ ἀγρώστορος ὁρμήν.
474	Τῶν ἤτοι ζοφόεις μὲν ἐπὶ χλόος ἔδραμε γυίοις
475	ἰκτερόεις, σάρκες δὲ περὶ σταλάδην μινύθουσι
476	τηκόμεναι, ὅ δὲ δόρπα κατέστυγεν· ἄλλοτε ῥινὸς
477	ἄκρον ἐποιδαίνων σφυρὰ πίμπραται, ἀμφὶ δὲ μήλοις
478	ἄνθε’ ἅτε βρυόεντα κυλοιδιόωντος ἐφίζει.
479	δὴ γὰρ ἐφωμάρτησεν ὀλιζοτέρη κρίσις οὔρων
480	ἄλλοτε πορφυρέη, τότ’ ἐπιπλέον αἱμάσσουσα.
481	πᾶς δὲ παρὰ δρακέεσσι φανεὶς ἐχθαίρεται ἔλλοψ,
482	αὐτὰρ ὃ ναυσιόεις ἁλίην ἀπεμύξατο δαῖτα.
483	Τῷ μὲν Φωκήεσσαν ἅλις πόσιν ἐλλεβόροιο
484	νείμειας, τοτὲ δάκρυ νεοβλάστοιο κάμωνος,
485	ὄφρα ποτὸν νέποδός τε κακοῦ ἐκ φύρματα χεύῃ·
486	ἄλλοτε βρωμήεντος ἀμελγόμενος γάλα πίνοι
487	ἠὲ χύτρῳ τήξας μαλάχης λιπόωντας ὀράμνους·
488	καί ποτε κεδρινέης πελάνου βάρος ἔμμορε πίσσης·
489	βρύκοι δ’ ἄλλοτε καρπὸν ἅλις φοινώδεα σίδης
490	Κρησίδος, οἰνωπῆς τε καὶ ἣν Προμένειον ἔπουσι,
491	σὺν δὲ καὶ Αἰγινῆτιν, ὅσαι τὰ σκληρέα κάρφη
492	φοίνι’ ἀραχνήεντι διαφράσσουσι καλύπτρῃ·
493	ἄλλοτε δ’ οἰνοβρῶτα βορὴν ἐν κυρτίδι θλίψαις
494	ὡς εἴ περ νοτέουσαν ὑπὸ τριπτῆρσιν ἐλαίην.
495	Ἤν δέ τις ἀζαλέῃ πεπιεσμένος αὐχένα δίψῃ
496	ἐκ ποταμοῦ ταυρηδὸν ἐπιπροπεσὼν ποτὸν ἴσχῃ
497	λεπτὰ διαστείλας παλάμῃ μνιώδεα θρῖα,
498	τῷ μέν τε ῥοιζηδὰ φιλαίματος ἐμπελάουσα
499	ῥύμῃ ἅλις προὔτυψε ποτοῦ μέτα χήτεϊ βρώμης
500	βδέλλα πάλαι λαπαρή τε καὶ ἱμείρουσα φόνοιο·
501	ἢ ὅθ’ ὑπὸ ζοφερῆς νυκτὸς κεκαλυμμένος αὐγὰς
502	ἀφραδέως κρωσσοῖο κατακλίνας ποτὸν ἴσχῃ
503	χείλεσι πρὸς χείλη πιέσας, τὸ δὲ λαιμὸν ἀμείψῃ
504	κνώδαλον ἀκροτάτοισιν ἐπιπλῶον ὑδάτεσσι,
505	τὰς μὲν ἵνα πρώτιστον ὀχλιζόμενος ῥόος ὤσῃ,
506	ἀθρόα προσφύονται ἀμελγόμεναι χροὸς αἷμα,
507	ἄλλοτε μέν τε πύλῃσιν ἐφήμεναι, ἔνθα τε πνεῦμα
508	αἰὲν ἀθροιζόμενον στεινοῦ διαχεύεται ἰσθμοῦ,
509	ἄλλοτε δὲ στομίοισι πέριξ ἐπενήνοθε γαστρὸς
510	ἀνέρα πημαίνουσα, νέην δ’ ἐπενείματο δαῖτα.
511	Τῷ σὺ τότ’ ἐν δεπάεσσι κεραιόμενον ποτὸν ὄξευς
512	νείμειας, ποτὲ δαῖτα συνήρεα χιονόεσσαν,
513	πολλάκι κρυστάλλοιο νέον βορέαο παγέντος.
514	ἠὲ σὺ γυρώσαιο καθαλμέα βώλακα γαίης
515	ναιομένην, θολερὴν δὲ πόσιν μενοεικέα τεῦχε·
516	ἢ αὐτὴν ἅλα βάπτε, τότ’ ἠελίοισι δαμάζων
517	εἶθαρ ὀπωρινοῖσι, τότ’ ἠνεκὲς ἐν φλογὶ θάλψας·
518	πολλάκι δ’ ἢ ἅλα πηκτὸν ὁμιλαδὸν ἢ ἁλὸς ἄχνην
519	ἐμπίσαις, τήν τ’ αἰὲν ἀνὴρ ἁλοπηγὸς ἀγείρει
520	νειόθ’ ὑφισταμένην, ὁπόθ’ ὕδασιν ὕδατα μίξῃ.
521	Μὴ μὲν δὴ ζύμωμα κακὸν χθονὸς ἀνέρα κήδοι
522	πολλάκι μὲν στέρνοισιν ἀνοιδέον, ἄλλοτε δ’ ἄγχον,
523	εὖθ’ ὑπὸ φωλεύοντα τραφῇ βαθὺν ὁλκὸν ἐχίδνης,
524	ἰὸν ἀνικμαῖνον στομίων τ’ ἀποφώλιον ἄσθμα.
525	κεῖνο κακὸν ζύμωμα, τὸ δὴ ῥ’ ὑδέουσι μύκητας
526	παμπήδην, ἄλλῳ γὰρ ἐπ’ οὔνομα κέκριται ἄλλο.
527	Ἀλλὰ σύ γ’ ἢ ῥαφάνοιο πόροις σπειρώδεα κόρσην.
528	ἢ ῥυτῆς κλώθοντα περὶ σπάδικα κολούσας,
529	πολλάκι καὶ χαλκοῖο πάλαι μεμογηότος ἄνθην·
530	ἄλλοτε κληματόεσσαν ἐν ὄξεϊ θρύπτεο τέφρην·
531	δήποτε ῥιζάδα τρῖβε πυρίτιδα βάμματι χραίνων
532	ἢ λίτρον, τοτὲ φύλλον ἐναλδόμενον πρασιῇσι
533	καρδαμίδος, Μῆδόν τε καὶ ἐμπρίοντα σίνηπυν.
534	σὺν δὲ καὶ οἰνηρὴν φλογιῇ τρύγα τεφρώσαιο
535	ἠὲ πάτον στρουθοῖο κατοικάδος· ἐκ δὲ βαρεῖαν
536	χεῖρα κατεμματέων ἐρύγοι λωβήμονα κῆρα.
537	Ἢν δὲ λιπορρίνοιο ποτὸν δυασάλυκτον ἰάψῃ
538	φαρμακίδος σαύρης πανακηδέος, ἣν σαλαμάνδρην
539	κλείουσιν, τὴν οὐδὲ πυρὸς λωβήσατο λιγνύς,
540	αἶψα μὲν ἐπρήσθη γλώσσης βάθος, ἂψ δ’ ὑπὸ μάλκης
541	δάμνανται, βαρύθων δὲ κακὸς τρόμος ἅψεα λύει·
542	οἳ δὲ περισφαλόωντες ἅτε βρέφος ἑρπύζουσι
543	τετραποδί· νοεραὶ γὰρ ἀπὸ φρένες ἀμβλύνονται·
544	σάρκα δ’ ἐπιτροχόωσαι ἀολλέες ἄκρα πελιδναὶ
545	σμώδιγγες στίζουσι κεδαιομένης κακότητος.
546	Τῷ δὲ σὺ πολλάκι μὲν πεύκης ἀπὸ δάκρυ’ ἀμέρξας
547	τενθρήνης ἀναμίγδα πόροις ἐν πίοσιν ἔργοις·
548	ἠὲ χαμαιπίτυος βλαστήμονος ἄμμιγα κώνοις
549	φύλλα καθεψήσειας, ὅσους ἐθρέψατο πεύκη·
550	ἄλλοτε δὲ σπέραδος κνίδης μυλοεργέι μίσγων
551	τερσαίνοις ὀρόβοιο παλήματι· καί ποτε κνίδην
552	ἑψαλέην κρίμνοισι παλυνάμενος ψαθυροῖσιν
553	εὖ λίπεϊ χραίνοιο, βορῆς δ’ ἀέκοντα κορέσκοις.
554	ναὶ μὴν ῥητίνη τε καὶ ἱερὰ ἔργα μελίσσης
555	ῥίζα τε χαλβανόεσσα καὶ ὤεα θιβρὰ χελύνης
556	ἀλθαίνει, τοτὲ νέρθε πυρὸς ζαφέλοιο κεραίης
557	[ἀλθαίνει καὶ γέντα συὸς φλιδόωντος ἀλοιφῇ]
558	ἀμμίγδην ἁλίοιο καθεψηθέντα χελύνης
559	γυίοις, ἥ τ’ ἀκιρῇσι διαπλώει πτερύγεσσιν,
560	ἄλλοτε δ’ οὐρείης κυτισηνόμου, ἥν τ’ ἀκάκητα
560x	αὐδήεσσαν ἔθηκεν ἀναύδητόν περ ἐοῦσαν
561	Ἑρμείης· σαρκὸς γὰρ ἀπ’ οὖν νόσφισσε χέλειον
562	αἰόλον, ἀγκῶνας δὲ δύω παρετείνατο πέζαις.
563	καί τε σύ γ’ ἢ γερύνων λαιδροὺς δαμάσαιο τοκῆας,
564	ἄμμιγα δὲ ῥίζας ἠρυγγίδας, ἢ καὶ ἐπαρκὲς
565	θάλπε βαλὼν χύτρῳ σκαμμώνιον. οἷσι κορέσκοις
566	ἀνέρα, καὶ θανάτοιο πέλας βεβαῶτα σαώσεις.
567	Ἤν γε μὲν ἐκ φρυνοῖο θερειομένου ποτὸν ἴσχῃ
568	ἢ ἔτι καὶ κωφοῖο λαχειδέος, ὃς ποτὶ θάμνοις
569	εἴαρι προσφύεται μορόεις λιχμώμενος ἔρσην, —
570	τῶν ἤτοι θερόεις μὲν ἄγει χλόον ἠύτε θάψου,
571	γυῖα δὲ πίμπρησιν, τὸ δὲ συνεχὲς ἀθρόον ἄσθμα
572	δύσπνοον ἐκφέρεται, παρὰ χείλεσι δ’ ἐχθρὸν ὄδωδεν.
573	ἀλλὰ σὺ τῷ βατράχοιο καθεφθέον ἠὲ καὶ ὀπτὴν
574	σάρκα πόροις, ὁτὲ πίσσαν ἐν ἡδέι μίγμενος οἴνῃ·
575	καί τε σπλὴν ὀλοοῖο κακὸν βάρος ἤρκεσε φρύνης,
576	λιμναίης φρύνης πολυαλγέος, ἥ τ’ ἐνὶ φύκει
577	πρῶτον ἀπαγγελέουσα βοᾷ θυμάρμενον εἶαρ.
578	αὐτὰρ ὅ γ’ ἄφθογγός τε καὶ ἐν δονάκεσσι θαμίζων
579	πολλάκι μὲν πύξοιο χλόον κατεχεύατο γυίοις,
580	ἄλλοτε δ’ ὑγραίνει χολόεν στόμα· καί ποτε λυγμοὶ
581	ἀνέρα καρδιόωντα θαμειότεροι κλονέουσι·
582	δὴν δὲ κατικμάζων ἄγονον σπόρον ἄλλοτε φωτὸς,
583	πολλάκι θηλυτέρης σκεδάων γυίοισι τέλεσκε.
584	ναὶ μὴν τοῖς ὁτὲ νέκταρ ἀφυσγετὸν ἐν δεπάεσσι
585	χεύαις, εἰς ἔμετον δὲ καὶ οὐ χατέοντα πελάζοις,
586	ἠὲ πίθου φλογιῇ θάλψας κύτος αἰὲν ἐναλθῆ
587	ἀνέρα θερμάσσαιο, χέαι δ’ ἀπὸ νήχυτον ἱδρῷ·
588	καί τε καὶ αὐξηρῶν δονάκων ἀπὸ ῥίζεα κόψας
589	οἴνῃ ἐπεγκεράσαιο, τὰ δή ῥ’ ὑποτέτροφε λίμνη
590	οἰκείη, τόθι λεπτὰ διὲκ πόσιν ἑρπετὰ νήχει,
591	ἠὲ φιλοζώοιο κυπειρίδος ἠὲ κυπείρου,
592	αὐτόν τ’ ἠνεκέεσσι τρίβοις πανάπαστον ἐδωδῆς
593	καὶ πόσιος ξήραινε, κατατρύσαιο δὲ γυῖα.
594	Ἐχθραλέον δέ σε μή τι λιθάργυρος ἀλγινόεσσα
595	λήσειεν τότε γαστρὶ πέσῃ βάρος, ἀμφὶ δὲ μέσσον
596	πνεύματ’ ἀνειλίσσοντα κατ’ ὀμφάλιον βρομέῃσιν,
597	οἷά περ εἰλίγγοιο δυσαλθέος, ὅς τε δαμάζει
598	ἀνέρας ἀπροφάτοισιν ἐνιπλήσσων ὀδύνῃσιν.
599	οὐ μὲν τῶν γ’ οὔρων ἄνυται ῥύσις, ἀμφὶ δὲ γυῖα
600	πίμπραται, αὐτάρ που μολίβῳ εἰδήνατο χροιή.
601	Τῷ δ’ ὁτὲ μὲν σμύρνης ὀδελοῦ πόρε διπλόον ἄχθος,
602	ἄλλοτε δ’ ὁρμίνοιο νέην χύσιν, ἄλλοτε κόψαις
603	οὐρείην ὑπέρεικον, ὅθ’ ὑσσώπου ὀροδάμνους,
604	πολλάκι δ’ ἀγριόεντα κράδην, σπέραδός τε σελίνου
605	Ἴσθμιον, ᾧ θ’ ὑπὸ κοῦρον ἀλίβλαπτον Μελικέρτην
606	Σισυφίδαι κτερίσαντες ἐπηέξησαν ἀέθλους.
607	ἠὲ σύ γ’ ἐν πέπεριν ῥυτῇ συνομήρεα φώξας
608	οἴνῳ ἐνιτρίψαιο, κακῆς δ’ ἀπερύκεο νούσου,
609	κύπρου τε βλαστεῖα νεανθέα, πολλάκι σίδης
610	πρωτόγονον κυτίνοιο πόροις ἀνθήμονα καρπόν.
611	[Μὴ μὲν δὴ σμῖλον σὺ κακὴν ἐλατηίδα μάρψαις
612	Οἰταίην, θανάτοιο πολυκλαύτοιο δότειραν,
613	ἥν τε καὶ ἐμπλείουσα χαλικροτέρη πόσις οἴνης
614	οἴη ἐπαλθήσειε παραχρέος, ἡνίκα φωτὸς
615	ἴσθμια καὶ φάρυγος στεινὴν ἐμφράσσεται οἶμον.]
616	[Καὶ τὰ μὲν οὖν Νίκανδρος ἑῇ ἐνικάτθετο βίβλῳ
617	μοχθήεντα μύκητα παρ’ ἀνέρι φαρμακόεντα.
618	Πρὸς δ’ ἔτι τοῖς, Δίκτυννα τεῆς ἐχθήρατο κλῶνας
619	Ἥρη τ’ Ἰμβρασίη μούνη στέφος οὐχ ὑπέδεκτο
620	κάλλεος, οὕνεκα Κύπριν, ὅτ’ εἰς ἔριν ἠέρθησαν
621	ἀθάναται, κόσμησεν ἐν Ἰδαίοισιν ὄρεσσι, —
622	τῆς σύ γ’ ἀπ’ εὐύδροιο νάπης, εὐαλθὲς ὄνειαρ.
623	καρπὸν πορφυρόεντα συναλδέα χειμερίῃσιν
624	ἠελίου θαλφθέντα βολαῖς δοίδυκι λεήνας
625	χυλὸν ὑπὲκ λεπτῆς ὀθόνης ἢ σχοινίδι κύρτῃ
626	ἐκθλίψαντα πορεῖν κυάθου κοτυληδόνα πλήρη
627	ἢ πλεῖον, πλεῖον γὰρ ὀνήιον· — οὐ γὰρ ἀνιγρὸν
628	πῶμα βροτοῖς·— τόδε γάρ τε καὶ ἄρκιον, αἴκε πίῃσθα.]
629	Καί κ’ ἔνθ’ ὑμνοπόλοιο καὶ εἰσέτι Νικάνδροιο
630	μνῆστιν ἔχοις, θεσμὸν δὲ Διὸς ξενίοιο φυλάσσοις. 
