0	
1	ἀλλʼ εἴ τις ἐς Βακχεῖον αὐτὰς ἐκάλεσεν,
2	ἢ ʼς Πανὸς ἢ ʼπὶ Κωλιάδʼ ἢ ʼς Γενετυλλίδος,
3	οὐδʼ ἂν διελθεῖν ἦν ἂν ὑπὸ τῶν τυμπάνων.
4	νῦν δʼ οὐδεμία πάρεστιν ἐνταυθοῖ γυνή·
5	πλὴν ἥ γʼ ἐμὴ κωμῆτις ἥδʼ ἐξέρχεται.
6	χαῖρʼ ὦ Καλονίκη.
6b	καὶ σύ γʼ ὦ Λυσιστράτη.
7	τί συντετάραξαι; μὴ σκυθρώπαζʼ ὦ τέκνον.
8	οὐ γὰρ πρέπει σοι τοξοποιεῖν τὰς ὀφρῦς.
9	ἀλλʼ ὦ Καλονίκη κάομαι τὴν καρδίαν,
10	καὶ πόλλʼ ὑπὲρ ἡμῶν τῶν γυναικῶν ἄχθομαι,
11	ὁτιὴ παρὰ μὲν τοῖς ἀνδράσιν νενομίσμεθα
12	εἶναι πανοῦργοι—
12b	καὶ γάρ ἐσμεν νὴ Δία.
13	εἰρημένον δʼ αὐταῖς ἀπαντᾶν ἐνθάδε
14	βουλευσομέναισιν οὐ περὶ φαύλου πράγματος,
15	εὕδουσι κοὐχ ἥκουσιν.
15b	ἀλλʼ ὦ φιλτάτη
16	ἥξουσι· χαλεπή τοι γυναικῶν ἔξοδος.
17	ἡ μὲν γὰρ ἡμῶν περὶ τὸν ἄνδρʼ ἐκύπτασεν,
18	ἡ δʼ οἰκέτην ἤγειρεν, ἡ δὲ παιδίον
19	κατέκλινεν, ἡ δʼ ἔλουσεν, ἡ δʼ ἐψώμισεν.
20	ἀλλʼ ἕτερά τἄρʼ ἦν τῶνδε προὐργιαίτερα
21	αὐταῖς.
21b	τί δʼ ἐστὶν ὦ φίλη Λυσιστράτη,
22	ἐφʼ ὅ τι ποθʼ ἡμᾶς τὰς γυναῖκας συγκαλεῖς;
23	τί τὸ πρᾶγμα; πηλίκον τι;
23b	μέγα.
23c	μῶν καὶ παχύ;
24	καὶ νὴ Δία παχύ.
24b	κᾆτα πῶς οὐχ ἥκομεν;
25	οὐχ οὗτος ὁ τρόπος· ταχὺ γὰρ ἂν ξυνήλθομεν.
26	ἀλλʼ ἔστιν ὑπʼ ἐμοῦ πρᾶγμʼ ἀνεζητημένον
27	πολλαῖσί τʼ ἀγρυπνίαισιν ἐρριπτασμένον.
28	ἦ πού τι λεπτόν ἐστι τοὐρριπτασμένον.
29	οὕτω γε λεπτὸν ὥσθʼ ὅλης τῆς Ἑλλάδος
30	ἐν ταῖς γυναιξίν ἐστιν ἡ σωτηρία.
31	ἐν ταῖς γυναιξίν; ἐπʼ ὀλίγου γʼ ὠχεῖτʼ ἄρα.
32	ὡς ἔστʼ ἐν ἡμῖν τῆς πόλεως τὰ πράγματα,
33	ἢ μηκέτʼ εἶναι μήτε Πελοποννησίους—
34	βέλτιστα τοίνυν μηκέτʼ εἶναι νὴ Δία.
35	Βοιωτίους τε πάντας ἐξολωλέναι.
36	μὴ δῆτα πάντας γʼ, ἀλλʼ ἄφελε τὰς ἐγχέλεις.
37	περὶ τῶν Ἀθηνῶν δʼ οὐκ ἐπιγλωττήσομαι
38	τοιοῦτον οὐδέν· ἀλλʼ ὑπονόησον σύ μοι.
39	ἢν δὲ ξυνέλθωσʼ αἱ γυναῖκες ἐνθάδε
40	αἵ τʼ ἐκ Βοιωτῶν αἵ τε Πελοποννησίων
41	ἡμεῖς τε, κοινῇ σώσομεν τὴν Ἑλλάδα.
42	τί δʼ ἂν γυναῖκες φρόνιμον ἐργασαίατο
43	ἢ λαμπρόν, αἳ καθήμεθʼ ἐξηνθισμέναι,
44	κροκωτοφοροῦσαι καὶ κεκαλλωπισμέναι
45	καὶ Κιμμερίκʼ ὀρθοστάδια καὶ περιβαρίδας;
46	ταῦτʼ αὐτὰ γάρ τοι κἄσθʼ ἃ σώσειν προσδοκῶ,
47	τὰ κροκωτίδια καὶ τὰ μύρα χαἰ περιβαρίδες
48	χἤγχουσα καὶ τὰ διαφανῆ χιτώνια.
49	τίνα δὴ τρόπον ποθʼ;
49b	ὥστε τῶν νῦν μηδένα
50	ἀνδρῶν ἐπʼ ἀλλήλοισιν ἄρεσθαι δόρυ—
51	κροκωτὸν ἄρα νὴ τὼ θεὼ ʼγὼ βάψομαι.
52	μηδʼ ἀσπίδα λαβεῖν—
52b	Κιμμερικὸν ἐνδύσομαι.
53	μηδὲ ξιφίδιον.
53b	κτήσομαι περιβαρίδας.
54	ἆρʼ οὐ παρεῖναι τὰς γυναῖκας δῆτʼ ἐχρῆν;
55	οὐ γὰρ μὰ Δίʼ ἀλλὰ πετομένας ἥκειν πάλαι.
56	ἀλλʼ ὦ μέλʼ ὄψει τοι σφόδρʼ αὐτὰς Ἀττικάς,
57	ἅπαντα δρώσας τοῦ δέοντος ὕστερον.
58	ἀλλʼ οὐδὲ Παράλων οὐδεμία γυνὴ πάρα,
59	οὐδʼ ἐκ Σαλαμῖνος.
59b	ἀλλʼ ἐκεῖναί γʼ οἶδʼ ὅτι
60	ἐπὶ τῶν κελήτων διαβεβήκασʼ ὄρθριαι.
61	οὐδʼ ἃς προσεδόκων κἀλογιζόμην ἐγὼ
62	πρώτας παρέσεσθαι δεῦρο τὰς Ἀχαρνέων
63	γυναῖκας, οὐχ ἥκουσιν.
63b	ἡ γοῦν Θεογένους
64	ὡς δεῦρʼ ἰοῦσα θοὐκάταιον ἤρετο.
65	ἀτὰρ αἵδε καὶ δή σοι προσέρχονταί τινες.
66	Lines 66 and 67 first part reassigned based on print edition. αἱδί θʼ ἕτεραι χωροῦσί τινες. ἰοὺ ἰού,
67	πόθεν εἰσίν;
67b	Ἀναγυρουντόθεν.
67c	νὴ τὸν Δία·
68	ὁ γοῦν ἀνάγυρός μοι κεκινῆσθαι δοκεῖ.
69	μῶν ὕστεραι πάρεσμεν ὦ Λυσιστράτη;
70	τί φῄς; τί σιγᾷς;
70b	οὔ σʼ ἐπαινῶ Μυρρίνη
71	ἥκουσαν ἄρτι περὶ τοιούτου πράγματος.
72	μόλις γὰρ ηὗρον ἐν σκότῳ τὸ ζώνιον.
73	ἀλλʼ εἴ τι πάνυ δεῖ, ταῖς παρούσαισιν λέγε.
74	μὰ Δίʼ ἀλλʼ ἐπαναμείνωμεν ὀλίγου γʼ οὕνεκα
75	τάς τʼ ἐκ Βοιωτῶν τάς τε Πελοποννησίων
76	γυναῖκας ἐλθεῖν.
76b	πολὺ σὺ κάλλιον λέγεις.
77	ἡδὶ δὲ καὶ δὴ Λαμπιτὼ προσέρχεται.
78	ὦ φιλτάτη Λάκαινα χαῖρε Λαμπιτοῖ.
79	οἷον τὸ κάλλος γλυκυτάτη σου φαίνεται.
80	ὡς δʼ εὐχροεῖς, ὡς δὲ σφριγᾷ τὸ σῶμά σου.
81	κἂν ταῦρον ἄγχοις.
81b	μάλα γʼ οἰῶ ναὶ τὼ σιώ·
82	γυμνάδδομαι γὰρ καὶ ποτὶ πυγὰν ἅλλομαι.
83	ὡς δὴ καλὸν τὸ χρῆμα τιτθίων ἔχεις.
84	ᾇπερ ἱερεῖόν τοί μʼ ὑποψαλάσσετε.
85	ἡδὶ δὲ ποδαπή ʼσθʼ ἡ νεᾶνις ἡτέρα;
86	πρέσβειρά τοι ναὶ τὼ σιὼ Βοιωτία
87	ἵκει ποθʼ ὑμέ.
87b	νὴ μὰ Δία Βοιωτία,
88	καλόν γʼ ἔχουσα τὸ πεδίον.
88b	καὶ νὴ Δία
89	κομψότατα τὴν βληχώ γε παρατετιλμένη.
90	τίς δʼ ἡτέρα παῖς;
90b	χαΐα ναὶ τὼ σιώ,
91	Κορινθία δʼ αὖ.
91b	χαΐα νὴ τὸν Δία
92	δήλη ʼστὶν οὖσα ταυταγὶ τἀντευθενί.
93	τίς δʼ αὖ ξυναλίαξε τόνδε τὸν στόλον
94	τὸν τᾶν γυναικῶν;
94b	ἥδʼ ἐγώ.
94c	μύσιδδέ τοι
95	ὅ τι λῇς ποθʼ ἁμέ.
95b	νὴ Δίʼ ὦ φίλη γύναι,
96	λέγε δῆτα τὸ σπουδαῖον ὅ τι τοῦτʼ ἐστί σοι.
97	λέγοιμʼ ἂν ἤδη. πρὶν λέγειν δʼ , ὑμᾶς τοδὶ
98	ἐπερήσομαί τι μικρόν.
98b	ὅ τι βούλει γε σύ.
99	τοὺς πατέρας οὐ ποθεῖτε τοὺς τῶν παιδίων
100	ἐπὶ στρατιᾶς ἀπόντας; εὖ γὰρ οἶδʼ ὅτι
101	πάσαισιν ὑμῖν ἐστιν ἀποδημῶν ἀνήρ.
102	ὁ γοῦν ἐμὸς ἀνὴρ πέντε μῆνας ὦ τάλαν
103	ἄπεστιν ἐπὶ Θρᾴκης φυλάττων Εὐκράτη.
104	ὁ δʼ ἐμός γε τελέους ἑπτὰ μῆνας ἐν Πύλῳ.
105	ὁ δʼ ἐμός γα καἴ κʼ ἐκ τᾶς ταγᾶς ἔλσῃ ποκά,
106	πορπακισάμενος φροῦδος ἀμπτάμενος ἔβα.
107	ἀλλʼ οὐδὲ μοιχοῦ καταλέλειπται φεψάλυξ.
108	ἐξ οὗ γὰρ ἡμᾶς προὔδοσαν Μιλήσιοι,
109	οὐκ εἶδον οὐδʼ ὄλισβον ὀκτωδάκτυλον,
110	ὃς ἦν ἂν ἡμῖν σκυτίνη ʼπικουρία.
111	ἐθέλοιτʼ ἂν οὖν, εἰ μηχανὴν εὕροιμʼ ἐγώ,
112	μετʼ ἐμοῦ καταλῦσαι τὸν πόλεμον;
112b	νὴ τὼ θεώ·
113	ἔγωγʼ ἂν οὖν κἂν εἴ με χρείη τοὔγκυκλον
114	τουτὶ καταθεῖσαν ἐκπιεῖν αὐθημερόν.
115	ἐγὼ δέ γʼ ἂν κἂν ὡσπερεὶ ψῆτταν δοκῶ
116	δοῦναι ἂν ἐμαυτῆς παρατεμοῦσα θἤμισυ.
117	ἐγὼ δὲ καί κα ποττὸ Ταΰγετόν γʼ ἄνω
118	ἔλσοιμʼ ὅπᾳ μέλλοιμί γʼ εἰράναν ἰδεῖν.
119	λέγοιμʼ ἄν· οὐ δεῖ γὰρ κεκρύφθαι τὸν λόγον.
120	ἡμῖν γὰρ ὦ γυναῖκες, εἴπερ μέλλομεν
121	ἀναγκάσειν τοὺς ἄνδρας εἰρήνην ἄγειν,
122	ἀφεκτέʼ ἐστὶ—
122b	τοῦ; φράσον.
122c	ποιήσετʼ οὖν;
123	ποιήσομεν, κἂν ἀποθανεῖν ἡμᾶς δέῃ.
124	ἀφεκτέα τοίνυν ἐστὶν ἡμῖν τοῦ πέους.
125	τί μοι μεταστρέφεσθε; ποῖ βαδίζετε;
126	αὗται τί μοιμυᾶτε κἀνανεύετε;
127	τί χρὼς τέτραπται; τί δάκρυον κατείβεται;
128	ποιήσετʼ ἢ οὐ ποιήσετʼ; ἢ τί μέλλετε;
129	οὐκ ἂν ποιήσαιμʼ, ἀλλʼ ὁ πόλεμος ἑρπέτω.
130	μὰ Δίʼ οὐδʼ ἐγὼ γάρ, ἀλλʼ ὁ πόλεμος ἑρπέτω.
131	ταυτὶ σὺ λέγεις ὦ ψῆττα; καὶ μὴν ἄρτι γε
132	ἔφησθα σαυτῆς κἂν παρατεμεῖν θἤμισυ.
133	ἄλλʼ ἄλλʼ ὅ τι βούλει· κἄν με χρῇ διὰ τοῦ πυρὸς
134	ἐθέλω βαδίζειν· τοῦτο μᾶλλον τοῦ πέους.
135	οὐδὲν γὰρ οἷον ὦ φίλη Λυσιστράτη.
136	τί δαὶ σύ;
136b	κἀγὼ βούλομαι διὰ τοῦ πυρός.
137	ὦ παγκατάπυγον θἠμέτερον ἅπαν γένος,
138	οὐκ ἐτὸς ἀφʼ ἡμῶν εἰσιν αἱ τραγῳδίαι.
139	οὐδὲν γάρ ἐσμεν πλὴν Ποσειδῶν καὶ σκάφη.
140	ἀλλʼ ὦ φίλη Λάκαινα, σὺ γὰρ ἐὰν γένῃ
141	μόνη μετʼ ἐμοῦ, τὸ πρᾶγμʼ ἀνασωσαίμεσθʼ ἔτʼ ἄν ,
142	ξυμψήφισαί μοι.
142b	χαλεπὰ μὲν ναὶ τὼ σιὼ
143	γυναῖκάς ἐσθʼ ὑπνῶν ἄνευ ψωλᾶς μόνας.
144	ὅμως γα μάν· δεῖ τᾶς γὰρ εἰράνας μάλʼ αὖ.
145	ὦ φιλτάτη σὺ καὶ μόνη τούτων γυνή.
146	εἰ δʼ ὡς μάλιστʼ ἀπεχοίμεθʼ οὗ σὺ δὴ λέγεις,
147	ὃ μὴ γένοιτο, μᾶλλον ἂν διὰ τουτογὶ
148	γένοιτʼ ἂν εἰρήνη;
148b	πολύ γε νὴ τὼ θεώ.
149	εἰ γὰρ καθοίμεθʼ ἔνδον ἐντετριμμέναι,
150	κἀν τοῖς χιτωνίοισι τοῖς Ἀμοργίνοις
151	γυμναὶ παρίοιμεν δέλτα παρατετιλμέναι,
152	στύοιντο δʼ ἅνδρες κἀπιθυμοῖεν σπλεκοῦν,
153	ἡμεῖς δὲ μὴ προσίοιμεν ἀλλʼ ἀπεχοίμεθα,
154	σπονδὰς ποιήσαιντʼ ἂν ταχέως, εὖ οἶδʼ ὅτι.
155	ὁ γῶν Μενέλαος τᾶς Ἑλένας τὰ μᾶλά πᾳ
156	γυμνᾶς παραϊδὼν ἐξέβαλʼ, οἰῶ, τὸ ξίφος.
157	τί δʼ ἢν ἀφιῶσʼ ἅνδρες ἡμᾶς ὦ μέλε;
158	τὸ τοῦ Φερεκράτους, κύνα δέρειν δεδαρμένην.
159	φλυαρία ταῦτʼ ἐστὶ τὰ μεμιμημένα.
160	ἐὰν λαβόντες δʼ ἐς τὸ δωμάτιον βίᾳ
161	ἕλκωσιν ἡμᾶς;
161b	ἀντέχου σὺ τῶν θυρῶν.
162	ἐὰν δὲ τύπτωσιν;
162b	παρέχειν χρὴ κακὰ κακῶς.
163	οὐ γὰρ ἔνι τούτοις ἡδονὴ τοῖς πρὸς βίαν.
164	κἄλλως ὀδυνᾶν χρή· κἀμέλει ταχέως πάνυ
165	ἀπεροῦσιν. οὐ γὰρ οὐδέποτʼ εὐφρανθήσεται
166	ἀνήρ, ἐὰν μὴ τῇ γυναικὶ συμφέρῃ.
167	εἴ τοι δοκεῖ σφῷν ταῦτα, χἠμῖν ξυνδοκεῖ.
168	καὶ τὼς μὲν ἁμῶν ἄνδρας ἁμὲς πείσομες
169	παντᾷ δικαίως ἄδολον εἰράναν ἄγειν·
170	τὸν τῶν Ἀσαναίων γα μὰν ῥυάχετον
171	πᾷ κά τις ἀμπείσειεν αὖ μὴ πλαδδιῆν;
172	ἡμεῖς ἀμέλει σοι τά γε παρʼ ἡμῖν πείσομεν.
173	οὐχ ἇς πόδας κʼ ἔχωντι ταὶ τριήρεες,
174	καὶ τὠργύριον τὤβυσσον ᾖ πὰρ τᾷ σιῷ.
175	ἀλλʼ ἔστι καὶ τοῦτʼ εὖ παρεσκευασμένον·
176	καταληψόμεθα γὰρ τὴν ἀκρόπολιν τήμερον.
177	ταῖς πρεσβυτάταις γὰρ προστέτακται τοῦτο δρᾶν,
178	ἕως ἂν ἡμεῖς ταῦτα συντιθώμεθα,
179	θύειν δοκούσαις καταλαβεῖν τὴν ἀκρόπολιν.
180	παντᾷ κʼ ἔχοι, καὶ τᾷδε γὰρ λέγεις καλῶς.
181	τί δῆτα ταῦτʼ οὐχ ὡς τάχιστʼ ὦ Λαμπιτοῖ
182	ξυνωμόσαμεν, ὅπως ἂν ἀρρήκτως ἔχῃ;
183	πάρφαινε μὰν τὸν ὅρκον, ὡς ὀμιόμεθα.
184	καλῶς λέγεις. ποῦ ʼσθʼ ἡ Σκύθαινα; ποῖ βλέπεις;
185	θὲς ἐς τὸ πρόσθεν ὑπτίαν τὴν ἀσπίδα,
186	καί μοι δότω τὰ τόμιά τις.
186b	Λυσιστράτη
187	τίνʼ ὅρκον ὁρκώσεις ποθʼ ἡμᾶς;
187b	ὅντινα;
188	εἰς ἀσπίδʼ, ὥσπερ φάσʼ ἐν Αἰσχύλῳ ποτέ,
189	μηλοσφαγούσας.
189b	μὴ σύ γʼ ὦ Λυσιστράτη
190	εἰς ἀσπίδʼ ὀμόσῃς μηδὲν εἰρήνης πέρι.
191	τίς ἂν οὖν γένοιτʼ ἂν ὅρκος;
191b	εἰ λευκόν ποθεν
192	ἵππον λαβοῦσαι τόμιον ἐντεμοίμεθα.
193	ποῖ λευκὸν ἵππον;
193b	ἀλλὰ πῶς ὀμούμεθα
194	ἡμεῖς;
194b	ἐγώ σοι νὴ Δίʼ, ἢν βούλῃ, φράσω.
195	θεῖσαι μέλαιναν κύλικα μεγάλην ὑπτίαν,
196	μηλοσφαγοῦσαι Θάσιον οἴνου σταμνίον
197	ὀμόσωμεν ἐς τὴν κύλικα μὴ ʼπιχεῖν ὕδωρ.
198	φεῦ δᾶ τὸν ὅρκον ἄφατον ὡς ἐπαινίω.
199	φερέτω κύλικά τις ἔνδοθεν καὶ σταμνίον.
200	ὦ φίλταται γυναῖκες, ὁ κεραμεὼν ὅσος.
201	ταύτην μὲν ἄν τις εὐθὺς ἡσθείη λαβών.
202	καταθεῖσα ταύτην προσλαβοῦ μοι τοῦ κάπρου.
203	δέσποινα Πειθοῖ καὶ κύλιξ φιλοτησία,
204	τὰ σφάγια δέξαι ταῖς γυναιξὶν εὐμενής.
205	εὔχρων γε θαἶμα κἀποπυτίζει καλῶς.
206	καὶ μὰν ποτόδδει γʼ ἁδὺ ναὶ τὸν Κάστορα.
207	ἐᾶτε πρώτην μʼ ὦ γυναῖκες ὀμνύναι.
208	μὰ τὴν Ἀφροδίτην οὔκ, ἐάν γε μὴ λάχῃς.
209	λάζυσθε πᾶσαι τῆς κύλικος ὦ Λαμπιτοῖ·
210	λεγέτω δʼ ὑπὲρ ὑμῶν μίʼ ἅπερ ἂν κἀγὼ λέγω·
211	ὑμεῖς δʼ ἐπομεῖσθε ταὐτὰ κἀμπεδώσετε.
212	οὐκ ἔστιν οὐδεὶς οὔτε μοιχὸς οὔτʼ ἀνήρ—
213	οὐκ ἔστιν οὐδεὶς οὔτε μοιχὸς οὔτʼ ἀνήρ—
214	ὅστις πρὸς ἐμὲ πρόσεισιν ἐστυκώς. λέγε.
215	ὅστις πρὸς ἐμὲ πρόσεισιν ἐστυκώς. παπαῖ
216	ὑπολύεταί μου τὰ γόνατʼ ὦ Λυσιστράτη.
217	οἴκοι δʼ ἀταυρώτη διάξω τὸν βίον—
218	οἴκοι δʼ ἀταυρώτη διάξω τὸν βίον—
219	κροκωτοφοροῦσα καὶ κεκαλλωπισμένη,—
220	κροκωτοφοροῦσα καὶ κεκαλλωπισμένη,—
221	ὅπως ἂν ἁνὴρ ἐπιτυφῇ μάλιστά μου·
222	ὅπως ἂν ἁνὴρ ἐπιτυφῇ μάλιστά μου·
223	κοὐδέποθʼ ἑκοῦσα τἀνδρὶ τὠμῷ πείσομαι.
224	κοὐδέποθʼ ἑκοῦσα τἀνδρὶ τὠμῷ πείσομαι.
225	ἐὰν δέ μʼ ἄκουσαν βιάζηται βίᾳ,—
226	ἐὰν δέ μʼ ἄκουσαν βιάζηται βίᾳ,—
227	κακῶς παρέξω κοὐχὶ προσκινήσομαι.
228	κακῶς παρέξω κοὐχὶ προσκινήσομαι.
229	οὐ πρὸς τὸν ὄροφον ἀνατενῶ τὼ Περσικά.
230	οὐ πρὸς τὸν ὄροφον ἀνατενῶ τὼ Περσικά.
231	οὐ στήσομαι λέαινʼ ἐπὶ τυροκνήστιδος.
232	οὐ στήσομαι λέαινʼ ἐπὶ τυροκνήστιδος.
233	ταῦτʼ ἐμπεδοῦσα μὲν πίοιμʼ ἐντευθενί·
234	ταῦτʼ ἐμπεδοῦσα μὲν πίοιμʼ ἐντευθενί·
235	εἰ δὲ παραβαίην, ὕδατος ἐμπλῇθʼ ἡ κύλιξ.
236	εἰ δὲ παραβαίην, ὕδατος ἐμπλῇθʼ ἡ κύλιξ.
237	συνεπόμνυθʼ ὑμεῖς ταῦτα πᾶσαι;
237b	νὴ Δία.
238	φέρʼ ἐγὼ καθαγίσω τήνδε.
238b	τὸ μέρος γʼ ὦ φίλη,
239	ὅπως ἂν ὦμεν εὐθὺς ἀλλήλων φίλαι.
240	τίς ὡλολυγά;
240b	τοῦτʼ ἐκεῖνʼ οὑγὼ ʼλεγον·
241	αἱ γὰρ γυναῖκες τὴν ἀκρόπολιν τῆς θεοῦ
242	ἤδη κατειλήφασιν. ἀλλʼ ὦ Λαμπιτοῖ
243	σὺ μὲν βάδιζε καὶ τὰ παρʼ ὑμῶν εὖ τίθει,
244	τασδὶ δʼ ὁμήρους κατάλιφʼ ἡμῖν ἐνθάδε·
245	ἡμεῖς δὲ ταῖς ἄλλαισι ταῖσιν ἐν πόλει
246	ξυνεμβάλωμεν εἰσιοῦσαι τοὺς μοχλούς.
247	οὔκουν ἐφʼ ἡμᾶς ξυμβοηθήσειν οἴει
248	τοὺς ἄνδρας εὐθύς;
248b	ὀλίγον αὐτῶν μοι μέλει.
249	οὐ γὰρ τοσαύτας οὔτʼ ἀπειλὰς οὔτε πῦρ
250	ἥξουσʼ ἔχοντες ὥστʼ ἀνοῖξαι τὰς πύλας
251	ταύτας, ἐὰν μὴ ʼφʼ οἷσιν ἡμεῖς εἴπομεν.
252	μὰ τὴν Ἀφροδίτην οὐδέποτέ γʼ· ἄλλως γὰρ ἂν
253	ἄμαχοι γυναῖκες καὶ μιαραὶ κεκλῄμεθʼ ἄν.
254	χώρει Δράκης, ἡγοῦ βάδην, εἰ καὶ τὸν ὦμον ἀλγεῖς
255	κορμοῦ τοσουτονὶ βάρος χλωρᾶς φέρων ἐλάας.
256	ἦ πόλλʼ ἄελπτʼ ἔνεστιν ἐν τῷ μακρῷ βίῳ φεῦ,
259	ἐπεὶ τίς ἄν ποτʼ ἤλπισʼ ὦ Στρυμόδωρʼ ἀκοῦσαι
260	γυναῖκας, ἃς ἐβόσκομεν
261	κατʼ οἶκον ἐμφανὲς κακόν,
262	κατὰ μὲν ἅγιον ἔχειν βρέτας,
263	κατὰ δʼ ἀκρόπολιν ἐμὰν λαβεῖν
264	μοχλοῖς δὲ καὶ κλῄθροισι
265	τὰ προπύλαια πακτοῦν; 
266	ἀλλʼ ὡς τάχιστα πρὸς πόλιν σπεύσωμεν ὦ Φιλοῦργε,
267	ὅπως ἄν, αὐταῖς ἐν κύκλῳ θέντες τὰ πρέμνα ταυτί,
268	ὅσαι τὸ πρᾶγμα τοῦτʼ ἐνεστήσαντο καὶ μετῆλθον,
269	μίαν πυρὰν νήσαντες ἐμπρήσωμεν αὐτόχειρες
270	πάσας, ὑπὸ ψήφου μιᾶς, πρώτην δὲ τὴν Λύκωνος. 
273	οὐ γὰρ μὰ τὴν Δήμητρʼ ἐμοῦ ζῶντος ἐγχανοῦνται·
274	ἐπεὶ οὐδὲ Κλεομένης, ὃς αὐτὴν κατέσχε πρῶτος,
275	ἀπῆθεν ἀψάλακτος, ἀλλʼ
276	ὅμως Λακωνικὸν πνέων
277	ᾤχετο θὤπλα παραδοὺς ἐμοί,
278	σμικρὸν ἔχων πάνυ τριβώνιον,
279	πινῶν ῥυπῶν ἀπαράτιλτος,
280	ἓξ ἐτῶν ἄλουτος. 
281	οὕτως ἐπολιόρκησʼ ἐγὼ τὸν ἄνδρʼ ἐκεῖνον ὠμῶς
282	ἐφʼ ἑπτακαίδεκʼ ἀσπίδων πρὸς ταῖς πύλαις καθεύδων.
283	τασδὶ δὲ τὰς Εὐριπίδῃ θεοῖς τε πᾶσιν ἐχθρὰς
284	ἐγὼ οὐκ ἄρα σχήσω παρὼν τολμήματος τοσούτου;
285	μή νυν ἔτʼ ἐν τῇ τετραπόλει τοὐμὸν τροπαῖον εἴη. 
286	ἀλλʼ αὐτὸ γάρ μοι τῆς ὁδοῦ
287	λοιπόν ἐστι χωρίον
288	τὸ πρὸς πόλιν τὸ σιμόν, οἷ σπουδὴν ἔχω·
289	χὤπως ποτʼ ἐξαμπρεύσομεν
290	τοῦτʼ ἄνευ κανθηλίου.
291	ὡς ἐμοῦ γε τὼ ξύλω τὸν ὦμον ἐξιπώκατον·
292	ἀλλʼ ὅμως βαδιστέον,
293	καὶ τὸ πῦρ φυσητέον,
294	μή μʼ ἀποσβεσθὲν λάθῃ πρὸς τῇ τελευτῇ τῆς ὁδοῦ.
295	φῦ φῦ.
295a	ἰοὺ ἰοὺ τοῦ καπνοῦ. 
296	ὡς δεινὸν ὦναξ Ἡράκλεις
297	προσπεσόν μʼ ἐκ τῆς χύτρας
298	ὥσπερ κύων λυττῶσα τὠφθαλμὼ δάκνει·
299	κἄστιν γε Λήμνιον τὸ πῦρ
300	τοῦτο πάσῃ μηχανῇ.
301	οὐ γὰρ ἄν ποθʼ ὧδʼ ὀδὰξ ἔβρυκε τὰς λήμας ἐμοῦ.
302	σπεῦδε πρόσθεν ἐς πόλιν
303	καὶ βοήθει τῇ θεῷ.
304	ἢ πότʼ αὐτῇ μᾶλλον ἢ νῦν ὦ Λάχης ἀρήξομεν;
305	φῦ φῦ.
305a	ἰοὺ ἰοὺ τοῦ καπνοῦ. 
306	τουτὶ τὸ πῦρ ἐγρήγορεν θεῶν ἕκατι καὶ ζῇ.
307	οὔκουν ἄν, εἰ τὼ μὲν ξύλω θείμεσθα πρῶτον αὐτοῦ,
308	τῆς ἀμπέλου δʼ ἐς τὴν χύτραν τὸν φανὸν ἐγκαθέντες
309	ἅψαντες εἶτʼ ἐς τὴν θύραν κριηδὸν ἐμπέσοιμεν;
310	κἂν μὴ καλούντων τοὺς μοχλοὺς χαλῶσιν αἱ γυναῖκες,
311	ἐμπιμπράναι χρὴ τὰς θύρας καὶ τῷ καπνῷ πιέζειν.
312	θώμεσθα δὴ τὸ φορτίον. φεῦ τοῦ καπνοῦ βαβαιάξ.
313	τίς ξυλλάβοιτʼ ἂν τοῦ ξύλου τῶν ἐν Σάμῳ στρατη γῶν;
314	ταυτὶ μὲν ἤδη τὴν ῥάχιν θλίβοντά μου πέπαυται.
315	σὸν δʼ ἔργον ἐστὶν ὦ χύτρα τὸν ἄνθρακʼ ἐξεγείρειν,
316	τὴν λαμπάδʼ ἡμμένην ὅπως πρώτιστʼ ἐμοὶ προσοίσεις.
317	δέσποινα Νίκη ξυγγενοῦ τῶν τʼ ἐν πόλει γυναικῶν
318	τοῦ νῦν παρεστῶτος θράσους θέσθαι τροπαῖον ἡμᾶς.
319	λιγνὺν δοκῶ μοι καθορᾶν καὶ καπνὸν ὦ γυναῖκες
320	ὥσπερ πυρὸς καομένου· σπευστέον ἐστὶ θᾶττον.
321	πέτου πέτου Νικοδίκη,
322	πρὶν ἐμπεπρῆσθαι Καλύκην
323	τε καὶ Κρίτυλλαν περιφυσήτω
324	†ὑπό τε νόμων † ἀργαλέων
325	ὑπό τε γερόντων ὀλέθρων.
326	ἀλλὰ φοβοῦμαι τόδε, μῶν ὑστερόπους βοηθῶ.
327	νῦν δὴ γὰρ ἐμπλησαμένη τὴν ὑδρίαν κνεφαία
328	μόλις ἀπὸ κρήνης ὑπʼ ὄχλου καὶ θορύβου καὶ πατάγου
329	χυτρείου,
330	δούλαισιν ὠστιζομένη
330a	
331	στιγματίαις θʼ, ἁρπαλέως
332	ἀραμένη ταῖσιν ἐμαῖς
333	δημότισιν καομέναις
334	φέρουσʼ ὕδωρ βοηθῶ. 
335	ἤκουσα γὰρ τυφογέροντας
336	ἄνδρας ἔρρειν, στελέχη
337	φέροντας ὥσπερ βαλανεύσοντας
338	ἐς πόλιν ὡς τριτάλαντον βάρος,
339	δεινότατʼ ἀπειλοῦντας ἐπῶν
340	ὡς πυρὶ χρὴ τὰς μυσαρὰς γυναῖκας ἀνθρακεύειν·
341	ἃς ὦ θεὰ μή ποτʼ ἐγὼ πιμπραμένας ἴδοιμι,
342	ἀλλὰ πολέμου καὶ μανιῶν ῥυσαμένας Ἑλλάδα καὶ
343	πολίτας,
344	ἐφʼ οἷσπερ ὦ χρυσολόφα
345	πολιοῦχε σὰς ἔσχον ἕδρας.
346	καί σε καλῶ ξύμμαχον ὦ
347	Τριτογένειʼ, εἴ τις ἐκείνας
348	ὑποπίμπρησιν ἀνήρ,
349	φέρειν ὕδωρ μεθʼ ἡμῶν.
350	ἔασον ὦ. τουτὶ τί ἦν; ὦνδρες πόνῳ πόνηροι·
351	οὐ γάρ ποτʼ ἂν χρηστοί γʼ ἔδρων οὐδʼ εὐσεβεῖς τάδʼ ἄνδρες.
352	τουτὶ τὸ πρᾶγμʼ ἡμῖν ἰδεῖν ἀπροσδόκητον ἥκει·
353	ἑσμὸς γυναικῶν οὑτοσὶ θύρασιν αὖ βοηθεῖ.
354	τί βδύλλεθʼ ἡμᾶς; οὔ τί που πολλαὶ δοκοῦμεν εἶναι;
355	καὶ μὴν μέρος γʼ ἡμῶν ὁρᾶτʼ οὔπω τὸ μυριοστόν.
356	ὦ Φαιδρία ταύτας λαλεῖν ἐάσομεν τοσαυτί;
357	οὐ περικατᾶξαι τὸ ξύλον τύπτοντʼ ἐχρῆν τινʼ αὐταῖς;
358	θώμεσθα δὴ τὰς κάλπιδας χἠμεῖς χαμᾶζʼ, ὅπως ἂν
359	ἢν προσφέρῃ τὴν χεῖρά τις μὴ τοῦτό μʼ ἐμποδίζῃ.
360	εἰ νὴ Δίʼ ἤδη τὰς γνάθους τούτων τις ἢ δὶς ἢ τρὶς
361	ἔκοψεν ὥσπερ Βουπάλου, φωνὴν ἂν οὐκ ἂν εἶχον.
362	καὶ μὴν ἰδοὺ παταξάτω τις· στᾶσʼ ἐγὼ παρέξω,
363	κοὐ μή ποτʼ ἄλλη σου κύων τῶν ὄρχεων λάβηται.
364	εἰ μὴ σιωπήσει, θενών σου ʼκκοκκιῶ τὸ γῆρας.
365	ἅψαι μόνον Στρατυλλίδος τῷ δακτύλῳ προσελθών.
366	τί δʼ ἢν σποδῶ τοῖς κονδύλοις; τί μʼ ἐργάσει τὸ δεινόν;
367	βρύκουσά σου τοὺς πλεύμονας καὶ τἄντερʼ ἐξαμήσω.
368	οὐκ ἔστʼ ἀνὴρ Εὐριπίδου σοφώτερος ποιητής·
369	οὐδὲν γὰρ οὕτω θρέμμʼ ἀναιδές ἐστιν ὡς γυναῖκες.
370	αἰρώμεθʼ ἡμεῖς θοὔδατος τὴν κάλπιν ὦ Ῥοδίππη.
371	τί δʼ ὦ θεοῖς ἐχθρὰ σὺ δεῦρʼ ὕδωρ ἔχουσʼ ἀφίκου;
372	τί δαὶ σὺ πῦρ ὦ τύμβʼ ἔχων; ὡς σαυτὸν ἐμπυρεύσων;
373	ἐγὼ μὲν ἵνα νήσας πυρὰν τὰς σὰς φίλας ὑφάψω.
374	ἐγὼ δέ γʼ ἵνα τὴν σὴν πυρὰν τούτῳ κατασβέσαιμι.
375	τοὐμὸν σὺ πῦρ κατασβέσεις;
375b	τοὔργον τάχʼ αὐτὸ δείξει.
376	οὐκ οἶδά σʼ εἰ τῇδʼ ὡς ἔχω τῇ λαμπάδι σταθεύσω.
377	εἰ ῥύμμα τυγχάνεις ἔχων, λουτρόν γʼ ἐγὼ παρέξω.
378	ἐμοὶ σὺ λουτρὸν ὦ σαπρά;
378b	καὶ ταῦτα νυμφικόν γε.
379	ἤκουσας αὐτῆς τοῦ θράσους;
379b	ἐλευθέρα γάρ εἰμι.
380	σχήσω σʼ ἐγὼ τῆς νῦν βοῆς.
380b	ἀλλʼ οὐκέθʼ ἡλιάζει.
381	ἔμπρησον αὐτῆς τὰς κόμας.
381b	σὸν ἔργον ὦχελῷε.
382	οἴμοι τάλας.
382b	μῶν θερμὸν ἦν;
383	ποῖ θερμόν; οὐ παύσει; τί δρᾷς;
384	ἄρδω σʼ ὅπως ἂν βλαστάνῃς.
385	ἀλλʼ αὖός εἰμʼ ἤδη τρέμων.
386	οὐκοῦν ἐπειδὴ πῦρ ἔχεις, σὺ χλιανεῖς σεαυτόν. 
387	ἆρʼ ἐξέλαμψε τῶν γυναικῶν ἡ τρυφὴ
388	χὠ τυμπανισμὸς χοἰ πυκνοὶ Σαβάζιοι,
389	ὅ τʼ Ἀδωνιασμὸς οὗτος οὑπὶ τῶν τεγῶν,
390	οὗ ʼγώ ποτʼ ὢν ἤκουον ἐν τἠκκλησίᾳ;
391	ἔλεγε δʼ ὁ μὴ ὥρασι μὲν Δημόστρατος
392	πλεῖν ἐς Σικελίαν, ἡ γυνὴ δʼ ὀρχουμένη
393	αἰαῖ Ἄδωνιν φησίν, ὁ δὲ Δημόστρατος
394	ἔλεγεν ὁπλίτας καταλέγειν Ζακυνθίων·
395	ἡ δʼ ὑποπεπωκυῖʼ ἡ γυνὴ ʼπὶ τοῦ τέγους
396	κόπτεσθʼ Ἄδωνιν φησίν· ὁ δʼ ἐβιάζετο
397	ὁ θεοῖσιν ἐχθρὸς καὶ μιαρὸς Χολοζύγης.
398	τοιαῦτʼ ἀπʼ αὐτῶν ἐστιν ἀκόλαστʼ ᾄσματα.
399	τί δῆτʼ ἂν εἰ πύθοιο καὶ τὴν τῶνδʼ ὕβριν;
400	αἳ τἄλλα θʼ ὑβρίκασι κἀκ τῶν καλπίδων
401	ἔλουσαν ἡμᾶς, ὥστε θαἰματίδια
402	σείειν πάρεστιν ὥσπερ ἐνεουρηκότας.
403	νὴ τὸν Ποσειδῶ τὸν ἁλυκὸν δίκαιά γε.
404	ὅταν γὰρ αὐτοὶ ξυμπονηρευώμεθα
405	ταῖσιν γυναιξὶ καὶ διδάσκωμεν τρυφᾶν,
406	τοιαῦτʼ ἀπʼ αὐτῶν βλαστάνει βουλεύματα.
407	οἳ λέγομεν ἐν τῶν δημιουργῶν τοιαδί·
408	ὦ χρυσοχόε τὸν ορμον ὃν ἐπεσκεύασας,
409	ὀρχουμένης μου τῆς γυναικὸς ἑσπέρας
410	ἡ βάλανος ἐκπέπτωκεν ἐκ τοῦ τρήματος.
411	ἐμοὶ μὲν οὖν ἔστʼ ἐς Σαλαμῖνα πλευστέα·
412	σὺ δʼ ἢν σχολάσῃς, πάσῃ τέχνῃ πρὸς ἑσπέραν
413	ἐλθὼν ἐκείνῃ τὴν βάλανον ἐνάρμοσον.
414	ἕτερος δέ τις πρὸς σκυτοτόμον ταδὶ λέγει
415	νεανίαν καὶ πέος ἔχοντʼ οὐ παιδικόν·
416	ὦ σκυτοτόμε μου τῆς γυναικὸς τοῦ ποδὸς
417	τὸ δακτυλίδιον ξυμπιέζει τὸ ζυγὸν
418	ἅθʼ ἁπαλὸν ὄν· τοῦτʼ οὖν σὺ τῆς μεσημβρίας
419	ἐλθὼν χάλασον, ὅπως ἂν εὐρυτέρως ἔχῃ.
420	τοιαῦτʼ ἀπήντηκʼ ἐς τοιαυτὶ πράγματα,
421	ὅτε γʼ ὢν ἐγὼ πρόβουλος, ἐκπορίσας ὅπως
422	κωπῆς ἔσονται, τἀργυρίου νυνὶ δέον,
423	ὑπὸ τῶν γυναικῶν ἀποκέκλῃμαι ταῖς πύλαις.
424	ἀλλʼ οὐδὲν ἔργον ἑστάναι. φέρε τοὺς μοχλούς,
425	ὅπως ἂν αὐτὰς τῆς ὕβρεως ἐγὼ σχέθω.
426	τί κέχηνας ὦ δύστηνε; ποῖ δʼ αὖ σὺ βλέπεις,
427	οὐδὲν ποιῶν ἀλλʼ ἢ καπηλεῖον σκοπῶν;
428	οὐχ ὑποβαλόντες τοὺς μοχλοὺς ὑπὸ τὰς πύλας
429	ἐντεῦθεν ἐκμοχλεύσετʼ; ἐνθενδὶ δʼ ἐγὼ
430	ξυνεκμοχλεύσω.
430b	μηδὲν ἐκμοχλεύετε·
431	ἐξέρχομαι γὰρ αὐτομάτη. τί δεῖ μοχλῶν;
432	οὐ γὰρ μοχλῶν δεῖ μᾶλλον ἢ νοῦ καὶ φρενῶν.
433	ἄληθες ὦ μιαρὰ σύ; ποῦ ʼσθʼ ὁ τοξότης;
434	ξυλλάμβανʼ αὐτὴν κὠπίσω τὼ χεῖρε δεῖ.
435	εἴ τἄρα νὴ τὴν Ἄρτεμιν τὴν χεῖρά μοι
436	ἄκραν προσοίσει δημόσιος ὤν, κλαύσεται.
437	ἔδεισας οὗτος; οὐ ξυναρπάσει μέσην
438	καὶ σὺ μετὰ τούτου κἀνύσαντε δήσετον;
439	εἴ τἄρα νὴ τὴν Πάνδροσον ταύτῃ μόνον
440	τὴν χεῖρʼ ἐπιβαλεῖς, ἐπιχεσεῖ πατούμενος.
441	ἰδού γʼἐπιχεσεῖ. ποῦ ʼστιν ἕτερος τοξότης;
442	ταύτην προτέραν ξύνδησον, ὁτιὴ καὶ λαλεῖ.
443	εἴ τἄρα νὴ τὴν Φωσφόρον τὴν χεῖρʼ ἄκραν
444	ταύτῃ προσοίσεις, κύαθον αἰτήσεις τάχα.
445	τουτὶ τί ἦν; ποῦ τοξότης; ταύτης ἔχου.
446	παύσω τινʼ ὑμῶν τῆσδʼ ἐγὼ τῆς ἐξόδου.
447	εἴ τἄρα νὴ τὴν Ταυροπόλον ταύτῃ πρόσει,
448	ἐκκοκκιῶ σου τὰς στενοκωκύτους τρίχας.
449	οἴμοι κακοδαίμων· ἐπιλέλοιφʼ ὁ τοξότης.
450	ἀτὰρ οὐ γυναικῶν οὐδέποτʼ ἔσθʼ ἡττητέα
451	ἡμῖν· ὁμόσε χωρῶμεν αὐταῖς ὦ Σκύθαι
452	ξυνταξάμενοι.
452b	νὴ τὼ θεὼ γνώσεσθʼ ἄρα
453	ὅτι καὶ παρʼ ἡμῖν εἰσι τέτταρες λόχοι
454	μαχίμων γυναικῶν ἔνδον ἐξωπλισμένων.
455	ἀποστρέφετε τὰς χεῖρας αὐτῶν ὦ Σκύθαι.
456	ὦ ξύμμαχοι γυναῖκες ἐκθεῖτʼ ἔνδοθεν,
457	ὦ σπερμαγοραιολεκιθολαχανοπώλιδες,
458	ὦ σκοροδοπανδοκευτριαρτοπώλιδες,
459	οὐχ ἕλξετʼ, οὐ παιήσετʼ, οὐκ ἀράξετε;
460	οὐ λοιδορήσετʼ, οὐκ ἀναισχυντήσετε;
461	παύσασθʼ, ἐπαναχωρεῖτε, μὴ σκυλεύετε.
462	οἴμʼ ὡς κακῶς πέπραγέ μου τὸ τοξικόν.
463	ἀλλὰ τί γὰρ ᾤου; πότερον ἐπὶ δούλας τινὰς
464	ἥκειν ἐνόμισας, ἢ γυναιξὶν οὐκ οἴει
465	χολὴν ἐνεῖναι;
465b	νὴ τὸν Ἀπόλλω καὶ μάλα
466	πολλήν γʼ, ἐάνπερ πλησίον κάπηλος ᾖ. 
467	ὦ πόλλʼ ἀναλώσας ἔπη πρόβουλε τῆσδε τῆς γῆς,
468	τί τοῖσδε σαυτὸν ἐς λόγους τοῖς θηρίοις συνάπτεις;
469	οὐκ οἶσθα λουτρὸν οἷον αἵδʼ ἡμᾶς ἔλουσαν ἄρτι
470	ἐν τοῖσιν ἱματιδίοις, καὶ ταῦτʼ ἄνευ κονίας;
471	ἀλλʼ ὦ μέλʼ οὐ χρὴ προσφέρειν τοῖς πλησίοισιν εἰκῇ
472	τὴν χεῖρʼ· ἐὰν δὲ τοῦτο δρᾷς, κυλοιδιᾶν ἀνάγκη.
473	ἐπεὶ ʼθέλω ʼγὼ σωφρόνως ὥσπερ κόρη καθῆσθαι,
474	λυποῦσα μηδένʼ ἐνθαδί, κινοῦσα μηδὲ κάρφος,
475	ἢν μή τις ὥσπερ σφηκιὰν βλίττῃ με κἀρεθίζῃ.
476	ὦ Ζεῦ τί ποτε χρησόμεθα τοῖσδε τοῖς κνωδάλοις;
477	ουʼ γὰρ ἔτʼ ἀνεκτὰ τάδε γʼ, ἀλλὰ βασανιστέον
478	τόδε σοι τὸ πάθος μετʼ ἐμοῦ
480	ὅ τι βουλόμεναί ποτε τὴν
481	Κραναὰν κατέλαβον, ἐφʼ ὅ τι τε
482	μεγαλόπετρον ἄβατον ἀκρόπολιν
483	ἱερὸν τέμενος. 
484	ἀλλʼ ἀνερώτα καὶ μὴ πείθου καὶ πρόσφερε πάντας ἐλέγχους,
485	ὡς αἰσχρὸν ἀκωδώνιστον ἐᾶν τὸ τοιοῦτον πρᾶγμα μεθέντας.
486	καὶ μὴν αὐτῶν τοῦτʼ ἐπιθυμῶ νὴ τὸν Δία πρῶτα πυθέσθαι,
487	ὅ τι βουλόμεναι τὴν πόλιν ἡμῶν ἀπεκλῄσατε τοῖσι μοχλοῖσιν.
488	ἵνα τἀργύριον σῶν παρέχοιμεν καὶ μὴ πολεμοῖτε διʼ αὐτό.
489	διὰ τἀργύριον πολεμοῦμεν γάρ;
489b	καὶ τἄλλα γε πάντʼ ἐκυκήθη.
490	ἵνα γὰρ Πείσανδρος ἔχοι κλέπτειν χοἰ ταῖς ἀρχαῖς ἐπέχοντες,
491	ἀεί τινα κορκορυγὴν ἐκύκων. οἱ δʼ οὖν τοῦδʼ οὕνεκα δρώντων
492	ὅ τι βούλονται· τὸ γὰρ ἀργύριον τοῦτʼ οὐκέτι μὴ καθέλωσιν.
493	ἀλλὰ τί δράσεις;
493b	τοῦτό μʼ ἐρωτᾷς; ἡμεῖς ταμιεύσομεν αὐτό.
494	ὑμεῖς ταμιεύσετε τἀργύριον;
494b	τί δὲ δεινὸν τοῦτο νομίζεις;
495	οὐ καὶ τἄνδον χρήματα πάντως ἡμεῖς ταμιεύομεν ὑμῖν;
496	ἀλλʼ οὐ ταὐτόν.
496b	πῶς οὐ ταὐτόν;
496c	πολεμητέον ἔστʼ ἀπὸ τούτου.
497	ἀλλʼ οὐδὲν δεῖ πρῶτον πολεμεῖν.
497b	πῶς γὰρ σωθησόμεθʼ ἄλλως;
498	ἡμεῖς ὑμᾶς σώσομεν.
498b	ὑμεῖς;
498c	ἡμεῖς μέντοι.
498d	σχέτλιόν γε.
499	ὡς σωθήσει, κἂν μὴ βούλῃ.
499b	δεινόν γε λέγεις.
499c	ἀγανακτεῖς.
500	ἀλλὰ ποιητέα ταῦτʼ ἐστὶν ὅμως.
500b	νὴ τὴν Δήμητρʼ ἄδικόν γε.
501	σωστέον ὦ τᾶν.
501b	κεἰ μὴ δέομαι;
501c	τοῦδʼ οὕνεκα καὶ πολὺ μᾶλλον.
502	ὑμῖν δὲ πόθεν περὶ τοῦ πολέμου τῆς τʼ εἰρήνης ἐμέλησεν;
503	ἡμεῖς φράσομεν.
503b	λέγε δὴ ταχέως, ἵνα μὴ κλάῃς,
503c	ἀκροῶ δή,
504	καὶ τὰς χεῖρας πειρῶ κατέχειν.
504b	ἀλλʼ οὐ δύναμαι· χαλεπὸν γὰρ
505	ὑπὸ τῆς ὀργῆς αὐτὰς ἴσχειν.
505b	κλαύσει τοίνυν πολὺ μᾶλλον.
506	τοῦτο μὲν ὦ γραῦ σαυτῇ κρώξαις· σὺ δέ μοι λέγε.
506b	ταῦτα ποιήσω.
507	ἡμεῖς τὸν μὲν πρότερον πόλεμον † καὶ τὸν χρόνον ἠνεσχόμεθα †
508	ὑπὸ σωφροσύνης τῆς ἡμετέρας τῶν ἀνδρῶν ἅττʼ ἐποιεῖτε.
509	οὐ γὰρ γρύζειν εἰᾶθʼ ἡμᾶς. καίτοὐκ ἠρέσκετέ γʼ ἡμᾶς.
510	ἀλλʼ ᾐσθανόμεσθα καλῶς ὑμῶν, καὶ πολλάκις ἔνδον ἂν οὖσαι
511	ἠκούσαμεν ἄν τι κακῶς ὑμᾶς βουλευσαμένους μέγα πρᾶγμα·
512	εἶτʼ ἀλγοῦσαι τἄνδοθεν ὑμᾶς ἐπανηρόμεθʼ ἂν γελάσασαι,
513	τί βεβούλευται περὶ τῶν σπονδῶν ἐν τῇ στήλῃ παραγράψαι
514	ἐν τῷ δήμῳ τήμερονὑμῖν; τίδὲ σοὶ ταῦτʼ; ἦ δʼ ὃς ἂν ἁνήρ.
515	οὐ σιγήσει; κἀγὼ ἐσίγων.
515b	ἀλλʼ οὐκ ἂν ἐγώ ποτʼ ἐσίγων.
516	κἂν ᾤμωζές γʼ, εἰ μὴ ʼσίγας.
516b	τοιγὰρ ἔγωγʼ ἔνδον ἐσίγων.
517	 ἔτερόν τι πονηρότερον βούλευμʼ ἐπεπύσμεθʼ ἂν ὑμῶν·
518	εἶτʼ ἠρόμεθʼ ἄν· πῶς ταῦτʼ ὦνερ διαπράττεσθʼ ὧδʼ ἀνοήτως; 
519	ὁ δέ μʼ εὐθὺς ὑποβλέψας ἂν ἔφασκʼ, εἰ μὴ τὸν στήμονα νήσω,
520	ὀτοτύξεσθαι μακρὰ τὴν κεφαλήν· πόλεμος δʼ ἄνδρεσσι μελήσει. 
521	ὀρθῶς γε λέγων νὴ Δίʼ ἐκεῖνος.
521b	πῶς ὀρθῶς ὦ κακόδαιμον,
522	εἰ μηδὲ κακῶς βουλευομένοις ἐξῆν ὑμῖν ὑποθέσθαι;
523	ὅτε δὴ δʼ ὑμῶν ἐν ταῖσιν ὁδοῖς φανερῶς ἠκούομεν ἤδη,
524	οὐκ ἔστιν ἀνὴρ ἐν τῇ χώρᾳ; μὰ Δίʼ οὐ δῆτʼ, εἶφʼ ἕτερός τις·
525	μετὰ ταῦθʼ ἡμῖν εὐθὺς ἔδοξεν σῶσαι τὴν Ἑλλάδα κοινῇ
526	ταῖσι γυναιξὶν συλλεχθείσαις. ποῖ γὰρ καὶ χρῆν ἀναμεῖναι;
527	ἢν οὖν ἡμῶν χρηστὰ λεγουσῶν ἐθελήσητʼ ἀντακροᾶσθαι
528	κἀντισιωπᾶθʼ ὥσπερ χἠμεῖς, ἐπανορθώσαιμεν ἂν ὑμᾶς.
529	ὑμεῖς ἡμᾶς; δεινόν γε λέγεις κοὐ τλητὸν ἔμοιγε.
529b	σιώπα.
530	σοί γʼ ὦ κατάρατε σιωπῶ ʼγώ, καὶ ταῦτα κάλυμμα φορούσῃ
531	περὶ τὴν κεφαλήν; μή νυν ζῴην. 
531b	ἀλλʼ εἰ τοῦτʼ ἐμπόδιόν σοι,
532	παρʼ ἐμοῦ τουτὶ τὸ κάλυμμα λαβὼν
533	ἔχε καὶ περίθου περὶ τὴν κεφαλήν,
534	κᾆτα σιώπα
535	καὶ τοῦτον τὸν καλαθίσκον.
536	κᾆτα ξαίνειν ξυζωσάμενος
537	κυάμους τρώγων·
538	πόλεμος δὲ γυναιξὶ μελήσει.
539	αἰρώμεθʼ ὦ γυναῖκες ἀπὸ τῶν καλπίδων, ὅπως ἂν
540	ἐν τῷ μέρει χἠμεῖς τι ταῖς φίλαισι συλλάβωμεν. 
541	ἔγωγε γὰρ ἂν οὔποτε κάμοιμʼ ἂν ὀρχουμένη,
542	†οὐδὲ τὰ γόνατα κόπος ἕλοι μου καματηρόσ†·
543	ἐθέλω δʼ ἐπὶ πᾶν ἰέναι
544	μετὰ τῶνδʼ ἀρετῆς ἕνεχʼ, αἷς
545	ἔνι φύσις, ἔνι χάρις, ἔνι θράσος,
546	ἔνι δὲ σοφόν, ἔνι δὲ φιλόπολις
547	ἀρετὴ φρόνιμος. 
549	ἀλλʼ ὦ τηθῶν ἀνδρειοτάτων καὶ μητριδίων ἀκαληφῶν,
550	χωρεῖτʼ ὀργῇ καὶ μὴ τέγγεσθʼ· ἔτι γὰρ νῦν οὔρια θεῖτε. 
551	ἀλλʼ ἤνπερ ὅ τε γλυκύθυμος Ἔρως χἠ Κυπρογένειʼ Ἀφροδίτη
552	ἵμερον ἡμῶν κατὰ τῶν κόλπων καὶ τῶν μηρῶν καταπνεύσῃ,
553	κᾆτʼ ἐντήξῃ τέτανον τερπνὸν τοῖς ἀνδράσι καὶ ῥοπαλισμούς,
554	οἶμαί ποτε Λυσιμάχας ἡμᾶς ἐν τοῖς Ἕλλησι καλεῖσθαι.
555	τί ποιησάσας;
555b	ἢν παύσωμεν πρώτιστον μὲν ξὺν ὅπλοισιν
556	ἀγοράζοντας καὶ μαινομένους.
556b	νὴ τὴν Παφίαν Ἀφροδίτην.
557	νῦν μὲν γὰρ δὴ κἀν ταῖσι χύτραις κἀν τοῖς λαχάνοισιν ὁμοίως
558	περιέρχονται κατὰ τὴν ἀγορὰν ξὺν ὅπλοις ὥσπερ Κορύβαντες.
559	νὴ Δία· χρὴ γὰρ τοὺς ἀνδρείους.
559b	καὶ μὴν τό γε πρᾶγμα γέλοιον,
560	ὅταν ἀσπίδʼ ἔχων καὶ Γοργόνα τις κᾆτʼ ὠνῆται κορακίνους.
561	νὴ Δίʼ ἐγὼ γοῦν ἄνδρα κομήτην φυλαρχοῦντʼ εἶδον ἐφʼ ἵππου
562	ἐς τὸν χαλκοῦν ἐμβαλλόμενον πῖλον λέκιθον παρὰ γραός·
563	ἕτερος δʼ αὖ Θρᾷξ πέλτην σείων κἀκόντιον ὥσπερ ὁ Τηρεύς,
564	ἐδεδίσκετο τὴν ἰσχαδόπωλιν καὶ τὰς δρυπεπεῖς κατέπινεν.
565	πῶς οὖν ὑμεῖς δυναταὶ παῦσαι τεταραγμένα πράγματα πολλὰ
566	ἐν ταῖς χώραις καὶ διαλῦσαι;
566b	φαύλως πάνυ.
566c	πῶς; ἀπόδειξον.
567	ὥσπερ κλωστῆρʼ, ὅταν ἡμῖν ᾖ τεταραγμένος, ὧδε λαβοῦσαι,
568	ὑπενεγκοῦσαι τοῖσιν ἀτράκτοις τὸ μὲν ἐνταυθοῖ τὸ δʼ ἐκεῖσε,
569	οὕτως καὶ τὸν πόλεμον τοῦτον διαλύσομεν, ἤν τις ἐάσῃ,
570	διενεγκοῦσαι διὰ πρεσβειῶν τὸ μὲν ἐνταυθοῖ τὸ δʼ ἐκεῖσε.
571	ἐξ ἐρίων δὴ καὶ κλωστήρων καὶ ἀτράκτων πράγματα δεινὰ
572	παύσειν οἴεσθʼ ὦ ἀνόητοι;
572b	κἂν ὑμῖν γʼ εἴ τις ἐνῆν νοῦς,
573	ἐκ τῶν ἐρίων τῶν ἡμετέρων ἐπολιτεύεσθʼ ἂν ἅπαντα.
574	πῶς δή; φέρʼ ἴδω.
574b	πρῶτον μὲν ἐχρῆν, ὥσπερ πόκου ἐν βαλανείῳ
575	ἐκπλύναντας τὴν οἰσπώτην, ἐκ τῆς πόλεως ἐπὶ κλίνης
576	ἐκραβδίζειν τοὺς μοχθηροὺς καὶ τοὺς τριβόλους ἀπολέξαι,
577	καὶ τούς γε συνισταμένους τούτους καὶ τοὺς πιλοῦντας ἑαυτοὺς
578	ἐπὶ ταῖς ἀρχαῖσι διαξῆναι καὶ τὰς κεφαλὰς ἀποτῖλαι·
579	εἶτα ξαίνειν ἐς καλαθίσκον κοινὴν εὔνοιαν, ἅπαντας
580	καταμιγνύντας τούς τε μετοίκους κεἴ τις ξένος ἢ φίλος ὑμῖν,
581	κεἴ τις ὀφείλει τῷ δημοσίῳ, καὶ τούτους ἐγκαταμεῖξαι·
582	καὶ νὴ Δία τάς γε πόλεις, ὁπόσαι τῆς γῆς τῆσδʼ εἰσὶν ἄποικοι,
583	διαγιγνώσκειν ὅτι ταῦθʼ ἡμῖν ὥσπερ τὰ κατάγματα κεῖται
584	χωρὶς ἕκαστον· κᾆτʼ ἀπὸ τούτων πάντων τὸ κάταγμα λαβόντας
585	δεῦρο ξυνάγειν καὶ συναθροίξειν εἰς ἕν, κἄπειτα ποιῆσαι
586	τολύπην μεγάλην κᾆτʼ ἐκ ταύτης τῷ δήμῳ χλαῖναν ὑφῆναι.
587	οὔκουν δεινὸν ταυτὶ ταύτας ῥαβδίξειν καὶ τολυπεύειν,
588	αἶς οὐδὲ μετῆν πάνυ τοῦ πολέμου;
588b	καὶ μὴν ὦ παγκατάρατε
589	πλεῖν ἤ γε διπλοῦν αὐτὸν φέρομεν, πρώτιστον μέν γε τεκοῦσαι
590	κἀκπέμψασαι παῖδας ὁπλίτας.
590b	σίγα, μὴ μνησικακήσῃς.
591	εἶθʼ ἡνίκα χρῆν εὐφρανθῆναι καὶ τῆς ἥβης ἀπολαῦσαι,
592	μονοκοιτοῦμεν διὰ τὰς στρατιάς. καὶ θἠμέτερον μὲν ἐᾶτε,
593	περὶ τῶν δὲ κορῶν ἐν τοῖς θαλάμοις γηρασκουσῶν ἀνιῶμαι.
594	οὔκουν χἄνδρες γηράσκουσιν;
594b	μὰ Δίʼ ἀλλʼ οὐκ εἶπας ὅμοιον.
595	ὁ μὲν ἥκων γάρ, κἂν ᾖ πολιός, ταχὺ παῖδα κόρην γεγάμηκεν·
596	τῆς δὲ γυναικὸς σμικρὸς ὁ καιρός, κἂν τούτου μὴ ʼπιλάβηται,
597	οὐδεὶς ἐθέλει γῆμαι ταύτην, ὀττευομένη δὲ κάθηται.
598	ἀλλʼ ὅστις ἔτι στῦσαι δυνατὸς—
599	σὺ δὲ δὴ τί μαθὼν οὐκ ἀποθνῄσκεις;
600	†χωρίον ἐστί·† σορὸν ὠνήσει·
601	μελιτοῦτταν ἐγὼ καὶ δὴ μάξω.
602	λαβὲ ταυτὶ καὶ στεφάνωσαι.
603	καὶ ταυτασὶ δέξαι παρʼ ἐμοῦ.
604	καὶ τουτονγὶ λαβὲ τὸν στέφανον.
605	τοῦ δεῖ; τί ποθεῖς; χώρει ʼς τὴν ναῦν·
606	ὁ Χάρων σε καλεῖ,
607	σὺ δὲ κωλύεις ἀνάγεσθαι.
608	εἶτʼ οὐχὶ ταῦτα δεινὰ πάσχειν ἔστʼ ἐμέ;
609	νὴ τὸν Δίʼ ἀλλὰ τοῖς προβούλοις ἄντικρυς
610	ἐμαυτὸν ἐπιδείξω βαδίζων ὡς ἔχω.
611	μῶν ἐγκαλεῖς ὅτι οὐχὶ προὐθέμεσθά σε;
612	ἀλλʼ ἐς τρίτην γοῦν ἡμέραν σοὶ πρῲ πάνυ
613	ἥξει παρʼ ἡμῶν τὰ τρίτʼ ἐπεσκευασμένα.
614	οὐκέτʼ ἔργον ἐγκαθεύδειν ὅστις ἔστʼ ἐλεύθερος,
615	ἀλλʼ ἐπαποδυώμεθʼ ἄνδρες τουτῳὶ τῷ πράγματι.
616	ἤδη γὰρ ὄζειν ταδὶ πλειόνων καὶ μειζόνων
617	πραγμάτων μοι δοκεῖ,
618	καὶ μάλιστʼ ὀσφραίνομαι τῆς Ἱππίου τυραννίδος·
620	καὶ πάνυ δέδοικα μὴ τῶν Λακώνων τινὲς
621	δεῦρο συνεληλυθότες ἄνδρες ἐς Κλεισθένους
622	τὰς θεοῖς ἐχθρὰς γυναῖκας ἐξεπαίρωσιν δόλῳ
623	καταλαβεῖν τὰ χρήμαθʼ ἡμῶν τόν τε μισθόν,
625	ἔνθεν ἔζων ἐγώ. 
626	δεινὰ γάρ τοι τάσδε γʼ ἤδη τοὺς πολίτας νουθετεῖν,
627	καὶ λαλεῖν γυναῖκας οὔσας ἀσπίδος χαλκῆς πέρι,
628	καὶ διαλλάττειν πρὸς ἡμᾶς ἀνδράσιν Λακωνικοῖς,
629	οἷσι πιστὸν οὐδὲν εἰ μή περ λύκῳ κεχηνότι.
630	ἀλλὰ ταῦθʼ ὕφηναν ἡμῖν ἄνδρες ἐπὶ τυραννίδι.
631	ἀλλʼ ἐμοῦ μὲν οὐ τυραννεύσουσʼ, ἐπεὶ φυλάξομαι
632	καὶ φορήσω τὸ ξίφος τὸ λοιπὸν ἐν μύρτου κλαδί,
633	ἀγοράσω τʼ ἐν τοῖς ὅπλοις ἑξῆς Ἀριστογείτονι,
634	ὧδέ θʼ ἑστήξω παρʼ αὐτόν· †αὐτὸσ† γάρ μοι γίγνεται
635	τῆς θεοῖς ἐχθρᾶς πατάξαι τῆσδε γραὸς τὴν γνάθον.
636	οὐκ ἄρʼ εἰσιόντα σʼ οἴκαδʼ ἡ τεκοῦσα γνώσεται.
637	ἀλλὰ θώμεσθʼ ὦ φίλαι γρᾶες ταδί πρῶτον χαμαί.
638	ἡμεῖς γὰρ ὦ πάντες ἀστοὶ λόγων κατάρχομεν
639	τῇ πόλει χρησίμων·
640	εἰκότως, ἐπεὶ χλιδῶσαν ἀγλαῶς ἔθρεψέ με.
641	ἑπτὰ μὲν ἔτη γεγῶσʼ εὐθὺς ἠρρηφόρουν·
642	εἶτʼ ἀλετρὶς ἦ δεκέτις οὖσα τἀρχηγέτι·
645	κᾆτʼ ἔχουσα τὸν κροκωτὸν ἄρκτος ἦ Βραυρωνίοις·
646	κἀκανηφόρουν ποτʼ οὖσα παῖς καλὴ ʼχουσʼ
647	ἰσχάδων ὁρμαθόν· 
648	ἆρα προὐφείλω τι χρηστὸν τῇ πόλει παραινέσαι;
649	εἰ δʼ ἐγὼ γυνὴ πέφυκα, τοῦτο μὴ φθονεῖτέ μοι,
650	ἢν ἀμείνω γʼ εἰσενέγκω τῶν παρόντων πραγμάτων.
651	τοὐράνου γάρ μοι μέτεστι· καὶ γὰρ ἄνδρας ἐσφέρω,
652	τοῖς δὲ δυστήνοις γέρουσιν οὐ μέτεσθʼ ὑμῖν, ἐπεὶ
653	τὸν ἔρανον τὸν λεγόμενον παππῷον ἐκ τῶν Μηδικῶν
654	εἶτʼ ἀναλώσαντες οὐκ ἀντεσφέρετε τὰς ἐσφοράς,
655	ἀλλʼ ὑφʼ ὑμῶν διαλυθῆναι προσέτι κινδυνεύομεν.
656	ἆρα γρυκτόν ἐστιν ὑμῖν; εἰ δὲ λυπήσεις τί με,
657	τῷδέ γʼ ἀψήκτῳ πατάξω τῷ κοθόρνῳ τὴν γνάθον.
658	ταῦτʼ οὖν οὐχ ὕβρις τὰ πράγματʼ ἐστὶ
660	πολλή; κἀπιδώσειν μοι δοκεῖ τὸ χρῆμα μᾶλλον.
661	ἀλλʼ ἀμυντέον τὸ πρᾶγμʼ ὅστις γʼ ἐνόρχης ἔστʼ ἀνήρ.
662	ἀλλὰ τὴν ἐξωμίδʼ ἐκδυώμεθʼ, ὡς τὸν ἄνδρα δεῖ
663	ἀνδρὸς ὄζειν εὐθύς, ἀλλʼ οὐν ἐντεθριῶσθαι πρέπει.
665	ἀλλʼ ἄγετε λευκόποδες, οἵπερ επὶ Λείψύδριον ἤλθομεν ὅτʼ ἦμεν ἔτι,
666	νῦν δεῖ νῦν ἀνηβῆσαι πάλιν κἀναπτερῶσαι
670	πᾶν τὸ σῶμα κἀποσείσασθαι τὸ γῆρας τόδε. 
672	εἰ γὰρ ἐνδώσει τις ἡμῶν ταῖσδε κἂν σμικρὰν λαβήν,
673	οὐδὲν ἐλλείψουσιν αὗται λιπαροῦς χειρουργίας,
674	ἀλλὰ καὶ ναῦς τεκτανοῦνται, κἀπιχειρήσουσʼ ἔτι
675	ναυμαχεῖν καὶ πλεῖν ἐφʼ ἡμἁς ὥσπε, Ἀρτεμισία.
676	ἢν δʼ ἐφʼ ἱππικὴν τράπωνται, διαγράφω τοὺς ἱππέας.
677	ἱππικώτατον γάρ ἐστι χρῆμα κἄποχον γυνή,
678	κοὐκ ἂν ἀπολίσθοι τρέχοντος· τὰς δʼ Ἀμαζόνας σκόπει,
679	ἃς Μίκων ἔγραψʼ ἐφʼ ἵππων μαχομένας τοῖς ἀνδράσιν.
680	ἀλλὰ τούτων χρῆν ἁπασῶν ἐς τετρημένον ξύλον
681	ἐγκαθαρμόσαι λαβόντας τουτονὶ τὸν αὐχένα.
683	εἰ νὴ τὼ θεώ με ζωπυρήσεις,
684	λύσω τὴν ἐμαυτῆς ὗν ἐγὼ δή, καὶ ποιήσω
685	τήμερον τοὺς δημότας βωστρεῖν σʼ ἐγὼ πεκτούμενον.
686	ἀλλὰ χἠμεῖς ὦ γυναῖκες θᾶττον ἐκδυώμεθα,
687	ὡς ἂν ὄζωμεν γυναικῶν αὐτοδὰξ ὠργισμένων.
688	νῦν πρὸς ἔμʼ ἴτω τις, ἵνα μή ποτε φάγῃ σκόροδα, μηδὲ
690	κυάμους μέλανας.
691	ὡς εἰ καὶ μόνον κακῶς ἐρεῖς, ὑπερχολῶ γάρ,
695	αἰετὸν τίκτοντα κάνθαρός σε μαιεύσομαι. 
696	οὐ γὰρ ὑμῶν φροντίσαιμʼ ἄν, ἢν ἐμοὶ ζῇ Λαμπιτὼ
697	ἥ τε Θηβαία φίλη παῖς εὐγενὴς Ἰσμηνία.
698	οὐ γὰρ ἔσται δύναμις, οὐδʼ ἢν ἑπτάκις σὺ ψηφίσῃ,
699	ὅστις ὦ δύστηνʼ ἀπήχθου πᾶσι καὶ τοῖς γείτοσιν.
700	ὥστε κἀχθὲς θἠκάτῃ ποιοῦσα παιγνίαν ἐγὼ
701	τοῖσι παισὶ τὴν ἑταίραν ἐκάλεσʼ ἐκ τῶν γειτόνων,
702	παῖδα χρηστὴν κἀγαπητὴν ἐκ Βοιωτῶν ἔγχελυν·
703	οἱ δὲ πέμψειν οὐκ ἔφασκον διὰ τὰ σὰ ψηφίσματα.
704	κοὐχὶ μὴ παύσησθε τῶν ψηφισμάτων τούτων, πρὶν ἂν
705	τοῦ σκέλους ὑμᾶς λαβών τις ἐκτραχηλίσῃ φέρων.
706	ἄνασσα πράγους τοῦδε καὶ βουλεύματος,
707	τί μοι σκυθρωπὸς ἐξελήλυθας δόμων;
708	κακῶν γυναικῶν ἔργα καὶ θήλεια φρὴν
709	ποιεῖ μʼ ἄθυμον περιπατεῖν τʼ ἄνω κάτω.
710	τί φῄς; τί φῄς;
711	ἀληθῆ, ἀληθῆ.
712	τί δʼ ἐστὶ δεινόν; φράζε ταῖς σαυτῆς φίλαις.
713	ἀλλʼ αἰσχρὸν εἰπεῖν καὶ σιωπῆσαι βαρύ.
714	μή νύν με κρύψῃς ὅ τι πεπόνθαμεν κακόν.
715	βινητιῶμεν, ᾗ βράχιστον τοῦ λόγου.
716	ἰὼ Ζεῦ.
717	τί Ζῆνʼ ἀυτεῖς; ταῦτα δʼ οὖν οὕτως ἔχει.
718	ἐγὼ μὲν οὖν αὐτὰς ἀποσχεῖν οὐκέτι
719	οἵα τʼ ἀπὸ τῶν ἀνδρῶν· διαδιδράσκουσι γάρ.
720	τὴν μέν γε πρώτην διαλέγουσαν τὴν ὀπὴν
721	κατέλαβον ᾗ τοῦ Πανός ἐστι ταὐλίον,
722	τὴν δʼ ἐκ τροχιλείας αὖ κατειλυσπωμένην,
723	τὴν δʼ αὐτομολοῦσαν, τὴν δʼ ἐπὶ στρούθου †μίαν†
724	ἤδη πέτεσθαι διανοουμένην κάτω
725	ἐς Ὀρσιλόχου χθὲς τῶν τριχῶν κατέσπασα.
726	πάσας τε προφάσεις ὥστʼ ἀπελθεῖν οἴκαδε
727	ἕλκουσιν. ἤδη γοῦν τις αὐτῶν ἔρχεται.
728	αὕτη σὺ ποῖ θεῖς;
728b	οἴκαδʼ ἐλθεῖν βούλομαι.
729	οἴκοι γάρ ἐστιν ἔριά μοι Μιλήσια
730	ὑπὸ τῶν σέων κατακοπτόμενα.
730b	ποίων σέων;
731	οὐκ εἶ πάλιν;
731b	ἀλλʼ ἥξω ταχέως νὴ τὼ θεὼ
732	ὅσον διαπετάσασʼ ἐπὶ τῆς κλίνης μόνον.
733	μὴ διαπετάννυ, μηδʼ ἀπέλθῃς μηδαμῇ.
734	ἀλλʼ ἐῶ ʼπολέσθαι τἄριʼ;
734b	ἢν τούτου δέῃ.
735	τάλαινʼ ἐγώ, τάλαινα τῆς Ἀμοργίδος,
736	ἣν ἄλοπον οἴκοι καταλέλοιφʼ.
736b	αὕθἠτέρα
737	ἐπὶ τὴν Ἄμοργιν τὴν ἄλοπον ἐξέρχεται.
738	χώρει πάλιν δεῦρʼ.
738b	ἀλλὰ νὴ τὴν Φωσφόρον
739	ἔγωγʼ ἀποδείρασʼ αὐτίκα μάλʼ ἀνέρχομαι.
740	μή μἀποδείρῃς. ἢν γὰρ ἄρξῃς τοῦτο σύ,
741	ἑτέρα γυνὴ ταὐτὸν ποιεῖν βουλήσεται.
742	ὦ πότνιʼ Εἰλείθυιʼ ἐπίσχες τοῦ τόκου,
743	ἕως ἂν εἰς ὅσιον μόλω ʼγὼ χωρίον.
744	τί ταῦτα ληρεῖς;
744b	αὐτίκα μάλα τέξομαι.
745	ἀλλʼ οὐκ ἐκύεις σύ γʼ ἐχθές.
745b	ἀλλὰ τήμερον.
746	ἀλλʼ οἴκαδέ μʼ ὡς τὴν μαῖαν ὦ Λυσιστράτη
747	ἀπόπεμψον ὡς τάχιστα.
747b	τίνα λόγον λέγεις;
748	τί τοῦτʼ ἔχεις τὸ σκληρόν;
748b	ἄρρεν παιδίον.
749	μὰ τὴν Ἀφροδίτην οὐ σύ γʼ, ἀλλʼ ἢ χαλκίον
750	ἔχειν τι φαίνει κοῖλον· εἴσομαι δʼ ἐγώ.
751	ὦ καταγέλαστʼ ἔχουσα τὴν ἱερὰν κυνῆν
752	κυεῖν ἔφασκες;
752b	καὶ κυῶ γε νὴ Δία.
753	τί δῆτα ταύτην εἶχες;
753b	ἵνα μʼ εἰ καταλάβοι
754	ὁ τόκος ἔτʼ ἐν πόλει, τέκοιμʼ ἐς τὴν κυνῆν
755	ἐσβᾶσα ταύτην, ὥσπερ αἱ περιστεραί.
756	τί λέγεις; προφασίζει· περιφανῆ τὰ πράγματα.
757	οὐ τἀμφιδρόμια τῆς κυνῆς αὐτοῦ μενεῖς;
758	ἀλλʼ οὐ δύναμαι ʼγωγʼ οὐδὲ κοιμᾶσθʼ ἐν πόλει,
759	ἐξ οὗ τὸν ὄφιν εἶδον τὸν οἰκουρόν ποτε.
760	ἐγὼ δʼ ὑπὸ τῶν γλαυκῶν γε τάλαινʼ ἀπόλλυμαι
761	ταῖς ἀγρυπνίαισι κακκαβαζουσῶν ἀεί.
762	ὦ δαιμόνιαι παύσασθε τῶν τερατευμάτων.
763	ποθεῖτʼ ἴσως τοὺς ἄνδρας· ἡμᾶς δʼ οὐκ οἴει
764	ποθεῖν ἐκείνους; ἀργαλέας γʼ εὖ οἶδʼ ὅτι
765	ἄγουσι νύκτας. ἀλλʼ ἀνάσχεσθʼ ὦγαθαί,
766	καὶ προσταλαιπωρήσατʼ ἔτʼ ὀλίγον χρόνον,
767	ὡς χρησμὸς ἡμῖν ἐστιν ἐπικρατεῖν, ἐὰν
768	μὴ στασιάσωμεν· ἔστι δʼ ὁ χρησμὸς οὑτοσί.
769	λέγʼ αὐτὸν ἡμῖν ὅ τι λέγει.
769b	σιγᾶτε δή.
770	ἀλλʼ ὁπόταν πτήξωσι χελιδόνες εἰς ἕνα χῶρον,
771	τοὺς ἔποπας φεύγουσαι, ἀπόσχωνταί τε φαλήτων,
772	παῦλα κακῶν ἔσται, τὰ δʼ ὑπέρτερα νέρτερα θήσει
773	Ζεὺς ὑψιβρεμέτης—
773b	ἐπάνω κατακεισόμεθʼ ἡμεῖς;
774	ἢν δὲ διαστῶσιν καὶ ἀναπτῶνται πτερύγεσσιν
775	ἐξ ἱεροῦ ναοῖο χελιδόνες, οὐκέτι δόξει
776	ὄρνεον οὐδʼ ὁτιοῦν καταπυγωνέστερον εἶναι.
777	σαφής γʼ ὁ χρησμὸς νὴ Δίʼ.
777b	ὦ πάντες θεοί,
778	μή νυν ἀπείπωμεν ταλαιπωρούμεναι,
779	ἀλλʼ εἰσίωμεν. καὶ γὰρ αἰσχρὸν τουτογὶ
780	ὦ φίλταται, τὸν χρησμὸν εἰ προδώσομεν.
781	μῦθον βούλομαι λέξαι τινʼ ὑμῖν, ὅν ποτʼ ἤκουσʼ
782	αὐτὸς ἔτι παῖς ὤν.
785	οὕτως ἦν νεανίσκος Μελανίων τις,
786	ὃς φεύγων γάμον ἀφίκετʼ ἐς ἐρημίαν,
787	κἀν τοῖς ὄρεσιν ᾤκει·
788	κᾆτʼ ἐλαγοθήρει
790	πλεξάμενος ἄρκυς,
791	καὶ κύνα τινʼ εἶχεν,
792	κοὐκέτι κατῆλθε πάλιν οἴκαδʼ ὑπὸ μίσους.
793	οὕτω τὰς γυναῖκας ἐβδελύχθη
795	ʼκʼεῖνος, ἡμεῖς τʼ οὐδὲν ἧττον
796	τοῦ Μελανίωνος οἱ σώφρονες.
797	βούλομαί σε γραῦ κύσαι—
798	κρόμμυόν τἄρʼ οὐκ ἔδει.
799	κἀνατείνας λακτίσαι.
800	τὴν λόχμην πολλὴν φορεῖς.
801	καὶ Μυρωνίδης γὰρ ἦν
802	τραχὺς ἐντεῦθεν μελάμπυγός
803	τε τοῖς ἐχθροῖς ἅπασιν,
804	ὥς δὲ καὶ Φορμίων.
805	κἀγὼ βούλομαι μῦθόν τινʼ ὑμῖν ἀντιλέξαι
806	τῷ Μελανίωνι.
807	Τίμων ἦν ἀίδρυτός τις ἀβάτοισιν
810	ἐν σκώλοισι τὸ πρόσωπον περιειργμένος,
811	Ἐρινύων ἀπορρώξ.
812	οὗτος οὖν ὁ Τίμων
813	
814	ᾤχεθʼ ὑπὸ μίσους
815	πολλὰ καταρασάμενος ἀνδράσι πονηροῖς.
816	οὕτω ʼκεῖνος ὑμῶν ἀντεμίσει
817	τοὺς πονηροὺς ἄνδρας ἀεί,
820	ταῖσι δὲ γυναιξὶν ἦν φίλτατος.
821	τὴν γνάθον βούλει θένω;
822	μηδαμῶς· †ἔδεισά γε.†
823	ἀλλὰ κρούσω τῷ σκέλει;
824	τὸν σάκανδρον ἐκφανεῖς.
825	ἀλλʼ ὅμως ἂν οὐκ ἴδοις
826	καίπερ οὔσης γραὸς ὄντʼ αὐτὸν
827	κομήτην, ἀλλʼ ἀπεψιλωμένον
828	τῷ λύχνῳ.
829	ἰοὺ ἰοὺ γυναῖκες ἴτε δεῦρʼ ὡς ἐμὲ
830	ταχέως.
830b	τί δʼ ἔστιν; εἰπέ μοι τίς ἡ βοή;
831	ἄνδρʼ ἄνδρʼ ὁρῶ προσιόντα παραπεπληγμένον,
832	τοῖς τῆς Ἀφροδίτης ὀργίοις εἰλημμένον.
833	ὦ πότνια Κύπρου καὶ Κυθήρων καὶ Πάφου
834	μεδέουσʼ, ἴθʼ ὀρθὴν ἥνπερ ἔρχι τὴν ὁδόν.
835	ποῦ δʼ ἐστὶν ὅστις ἐστί;
835b	παρὰ τὸ τῆς Χλόης.
836	ὢ νὴ Δίʼ ἔστι δῆτα. τίς κἀστίν ποτε;
837	ὁρᾶτε· γιγνώσκει τις ὑμῶν;
837b	νὴ Δία
838	ἔγωγε· κἀστὶν οὑμὸς ἀνὴρ Κινησίας.
839	σὸν ἔργον ἤδη τοῦτον ὀπτᾶν καὶ στρέφειν
840	κἀξηπεροπεύειν καὶ φιλεῖν καὶ μὴ φιλεῖν,
841	καὶ πάνθʼ ὑπέχειν πλὴν ὧν σύνοιδεν ἡ κύλιξ.
842	ἀμέλει ποιήσω ταῦτʼ ἐγώ.
842b	καὶ μὴν ἐγὼ
843	ξυνηπεροπεύσω σοι παραμένουσʼ ἐνθαδί,
844	καὶ ξυσταθεύσω τοῦτον. ἀλλʼ ἀπέλθετε.
845	οἴμοι κακοδαίμων, οἷος ὁ σπασμός μʼ ἔχει
846	χὠ τέτανος ὥσπερ ἐπὶ τροχοῦ στρεβλούμενον.
847	τίς οὗτος οὑντὸς τῶν φυλάκων ἑστώς;
847b	ἐγώ.
848	ἀνήρ;
848b	ἀνὴρ δῆτʼ.
848c	οὐκ ἄπει δῆτʼ ἐκποδών;
849	σὺ δʼ εἶ τίς ἡκβάλλουσά μʼ;
849b	ἡμεροσκόπος.
850	πρὸς τῶν θεῶν νυν ἐκκάλεσόν μοι Μυρρίνην.
851	ἰδοὺ καλέσω ʼγὼ Μυρρίνην σοι; σὺ δὲ τίς εἶ;
852	ἀνὴρ ἐκείνης, Παιονίδης Κινησίας.
853	ὦ χαῖρε φίλτατʼ· οὐ γὰρ ἀκλεὲς τοὔνομ
854	τὸ σὸν παρʼ ἡμῖν ἐστιν οὐδʼ ἀνώνυμον.
855	ἀεὶ γὰρ ἡ γυνή σʼ ἔχει διὰ στόμα.
856	κἂν ᾠὸν ἢ μῆλον λάβῃ, Κινησίᾳ
857	τουτὶ γένοιτο, φησίν.
857b	ὢ πρὸς τῶν θεῶν.
858	νὴ τὴν Ἀφροδίτην· κἂν περὶ ἀνδρῶν γʼ ἐμπέσῃ
859	λόγος τις, εἴρηκʼ εὐθέως ἡ σὴ γυνὴ
860	ὅτι λῆρός ἐστι τἄλλα πρὸς Κινησίαν.
861	ἴθι νυν κάλεσον αὐτήν.
861b	τί οὖν; δώσεις τί μοι;
862	ἔγωγέ σοι νὴ τὸν Δίʼ, ἢν βούλῃ γε σύ·
863	ἔχω δὲ τοῦθʼ· ὅπερ οὖν ἔχω, δίδωμί σοι.
864	φέρε νυν καλέσω καταβᾶσά σοι.
864b	ταχύ νυν πάνυ.
865	ὡς οὐδεμίαν ἔχω γε τῷ βίῳ χάριν,
866	ἐξ οὗπερ αὕτη ʼξῆλθεν ἐκ τῆς οἰκίας·
867	ἀλλʼ ἄχθομαι μὲν εἰσιών, ἔρημα δὲ
868	εἶναι δοκεῖ μοι πάντα, τοῖς δὲ σιτίοις
869	χάριν οὐδεμίαν οἶδʼ ἐσθίων· ἔστυκα γάρ.
870	φιλῶ φιλῶ ʼγὼ τοῦτον· ἀλλʼ οὐ βούλεται
871	ὑπʼ ἐμοῦ φιλεῖσθαι. σὺ δʼ ἐμὲ τούτῳ μὴ κάλει.
872	ὦ γλυκύτατον Μυρρινίδιον τί ταῦτα δρᾷς;
873	κατάβηθι δεῦρο.
873b	μὰ Δίʼ ἐγὼ μὲν αὐτόσʼ οὔ.
874	ἐμοῦ καλοῦντος οὐ καταβήσει Μυρρίνη;
875	οὐ γὰρ δεόμενος οὐδὲν ἐκκαλεῖς ἐμέ.
876	ἐγὼ οὐ δεόμενος; ἐπιτετριμμένος μὲν οὖν.
877	ἄπειμι.
877b	μὴ δῆτʼ, ἀλλὰ τῷ γοῦν παιδίῳ
878	ὑπάκουσον· οὗτος οὐ καλεῖς τὴν μαμμίαν;
879	μαμμία, μαμμία, μαμμία.
880	αὕτη τί πάσχεις; οὐδʼ ἐλεεῖς τὸ παιδίον
881	ἄλουτον ὂν κἄθηλον ἕκτην ἡμέραν;
882	ἔγωγʼ ἐλεῶ δῆτʼ· ἀλλʼ ἀμελὴς αὐτῷ πατὴρ
883	ἔστιν.
883b	κατάβηθʼ ὦ δαιμονία τῷ παιδίῳ.
884	οἷον τὸ τεκεῖν· καταβατέον. τί γὰρ πάθω;
885	ἐμοὶ γὰρ αὕτη καὶ νεωτέρα δοκεῖ
886	πολλῷ γεγενῆσθαι κἀγανώτερον βλέπειν·
887	χἂ δυσκολαίνει πρὸς ἐμὲ καὶ βρενθύεται,
888	ταῦτʼ αὐτὰ δή ʼσθʼ ἃ κἄμʼ ἐπιτρίβει τῷ πόθῳ.
889	ὦ γλυκύτατον σὺ τεκνίδιον κακοῦ πατρός,
890	φέρε σε φιλήσω γλυκύτατον τῇ μαμμίᾳ.
891	τί ὦ πονήρα ταῦτα ποιεῖς χἀτέραις
892	πείθει γυναιξί, κἀμέ τʼ ἄχθεσθαι ποιεῖς
893	αὐτή τε λυπεῖ;
893b	μὴ πρόσαγε τὴν χεῖρά μοι.
894	τὰ δʼ ἔνδον ὄντα τἀμὰ καὶ σὰ χρήματα
895	χεῖρον διατίθης.
895b	ὀλίγον αὐτῶν μοι μέλει.
896	ὀλίγον μέλει σοι τῆς κρόκης φορουμένης
897	ὑπὸ τῶν ἀλεκτρυόνων;
897b	ἔμοιγε νὴ Δία.
898	τὰ δὲ τῆς Ἀφροδίτης ἱέρʼ ἀνοργίαστά σοι
899	χρόνον τοσοῦτόν ἐστιν. οὐ βαδιεῖ πάλιν;
900	μὰ Δίʼ οὐκ ἔγωγʼ, ἢν μὴ διαλλαχθῆτέ γε
901	καὶ τοῦ πολέμου παύσησθε.
901b	τοιγάρ, ἢν δοκῇ,
902	ποιήσομεν καὶ ταῦτα.
902b	τοιγάρ, ἢν δοκῇ,
903	κἄγωγʼ ἄπειμʼ ἐκεῖσε· νῦν δʼ ἀπομώμοκα.
904	σὺ δʼ ἀλλὰ κατακλίνηθι μετʼ ἐμοῦ διὰ χρόνου.
905	οὐ δῆτα· καίτοι σʼ οὐκ ἐρῶ γʼ ὡς οὐ φιλῶ.
906	φιλεῖς; τί οὖν οὐ κατεκλίνης ὦ Μύρριον;
907	ὦ καταγέλαστʼ ἐναντίον τοῦ παιδίου;
908	μὰ Δίʼ ἀλλὰ τοῦτό γʼ οἴκαδʼ ὦ Μανῆ φέρε.
909	ἰδοὺ τὸ μέν σοι παιδίον καὶ δὴ ʼκποδών,
910	σὺ δʼ οὐ κατακλίνει.
910b	ποῦ γὰρ ἄν τις καὶ τάλαν
911	δράσειε τοῦθʼ;
911b	ὅπου; τὸ τοῦ Πανὸς καλόν.
912	καὶ πῶς ἔθʼ ἁγνὴ δῆτʼ ἂν ἔλθοιμʼ ἐς πόλιν;
913	κάλλιστα δήπου λουσαμένη τῇ Κλεψύδρᾳ.
914	ἔπειτʼ ὀμόσασα δῆτʼ ἐπιορκήσω τάλαν;
915	εἰς ἐμὲ τράποιτο· μηδὲν ὅρκου φροντίσῃς.
916	φέρε νυν ἐνέγκω κλινίδιον νῷν.
916b	μηδαμῶς.
917	ἀρκεῖ χαμαὶ νῷν.
917b	μὰ τὸν Ἀπόλλω μή σʼ ἐγὼ
918	καίπερ τοιοῦτον ὄντα κατακλινῶ χαμαί.
919	ἥ τοι γυνὴ φιλεῖ με, δήλη ʼστὶν καλῶς.
920	ἰδοὺ κατάκεισʼ ἀνύσας τι, κἀγὼ ʼκδύομαι.
921	καίτοι, τὸ δεῖνα, ψίαθός ἐστʼ ἐξοιστέα.
922	ποία ψίαθος; μὴ μοί γε.
922b	νὴ τὴν Ἄρτεμιν,
923	αἰσχρὸν γὰρ ἐπὶ τόνου γε.
923b	δός μοί νυν κύσαι.
924	ἰδού.
924b	παπαιάξ· ἧκέ νυν ταχέως πάνυ.
925	ἰδοὺ ψίαθος· κατάκεισο, καὶ δὴ ʼκδύομαι.
926	καίτοι, τὸ δεῖνα, προσκεφάλαιον οὐκ ἔχεις.
927	ἀλλʼ οὐδὲ δέομʼ ἔγωγε.
927b	νὴ Δίʼ ἀλλʼ ἐγώ.
928	ἀλλʼ ἢ τὸ πέος τόδʼ Ἡρακλῆς ξενίζεται.
929	ἀνίστασʼ, ἀναπήδησον.
929b	ἤδη πάντʼ ἔχω.
930	ἅπαντα δῆτα.
930b	δεῦρό νυν ὦ χρύσιον.
931	τὸ στρόφιον ἤδη λύομαι. μέμνησό νυν·
932	μή μʼ ἐξαπατήσῃς τὰ περὶ τῶν διαλλαγῶν.
933	νὴ Δίʼ ἀπολοίμην ἆρα.
933b	σισύραν οὐκ ἔχεις.
934	μὰ Δίʼ οὐδὲ δέομαί γʼ, ἀλλὰ βινεῖν βούλομαι.
935	ἀμέλει ποιήσεις τοῦτο· ταχὺ γὰρ ἔρχομαι.
936	ἅνθρωπος ἐπιτρίψει με διὰ τὰ στρώματα.
937	ἔπαιρε σαυτόν.
937b	ἀλλʼ ἐπῆρται τοῦτό γε.
938	βούλει μυρίσω σε;
938b	μὰ τὸν Ἀπόλλω μὴ μέ γε.
939	νὴ τὴν Ἀφροδίτην ἤν τε βούλῃ γʼ ἤν τε μή.
940	εἴθʼ ἐκχυθείη τὸ μύρον ὦ Ζεῦ δέσποτα.
941	πρότεινέ νυν τὴν χεῖρα κἀλείφου λαβών.
942	οὐχ ἡδὺ τὸ μύρον μὰ τὸν Ἀπόλλω τουτογί,
943	εἰ μὴ διατριπτικόν γε κοὐκ ὄζον γάμων.
944	τάλαινʼ ἐγὼ τὸ Ῥόδιον ἤνεγκον μύρον.
945	ἀγαθόν· ἔα αὔτʼ ὦ δαιμονία.
945b	ληρεῖς ἔχων.
946	κάκιστʼ ἀπόλοιθʼ ὁ πρῶτος ἑψήσας μύρον.
947	λαβὲ τόνδε τὸν ἀλάβαστον.
947b	ἀλλʼ ἕτερον ἔχω.
948	ἀλλʼ ᾠζυρὰ κατάκεισο καὶ μή μοι φέρε
949	μηδέν.
949b	ποιήσω ταῦτα νὴ τὴν Ἄρτεμιν.
950	ὑπολύομαι γοῦν. ἀλλʼ ὅπως ὦ φίλτατε
951	σπονδὰς ποιεῖσθαι ψηφιεῖ.
951b	βουλεύσομαι.
952	ἀπολώλεκέν με κἀπιτέτριφεν ἡ γυνὴ
953	τά τʼ ἄλλα πάντα κἀποδείρασʼ οἴχεται.
954	οἴμοι τί πάθω; τίνα βινήσω
955	τῆς καλλίστης πασῶν ψευσθείς;
956	πῶς ταυτηνὶ παιδοτροφήσω;
957	ποῦ Κυναλώπηξ;
958	μίσθωσόν μοι τὴν τίτθην.
959	ἐν δεινῷ γʼ ὦ δύστηνε κακῷ
960	τείρει ψυχὴν ἐξαπατηθείς.
961	κἄγωγʼ οἰκτίρω σʼ αἰαῖ.
962	ποῖος γὰρ ἂν ἢ νέφρος ἀντίσχοι,
963	ποία ψυχή, ποῖοι δʼ ὄρχεις,
964	ποία δʼ ὀσφῦς, ποῖος δʼ ὄρρος
965	κατατεινόμενος
966	καὶ μὴ βινῶν τοὺς ὄρθρους;
967	ὦ Ζεῦ δεινῶν ἀντισπασμῶν.
968	ταυτὶ μέντοι νυνί σʼ ἐποίησʼ
969	ἡ παμβδελυρὰ καὶ παμμυσαρά.
970	μὰ Δίʼ ἀλλὰ φίλη καὶ παγγλυκερά.
971	ποία γλυκερά; μιαρὰ μιαρά.
972	μιαρὰ δῆτʼ ὦ Ζεῦ ὦ Ζεῦ·
973	εἴθʼ αὐτὴν ὥσπερ τοὺς θωμοὺς
974	μεγάλῳ τυφῷ καὶ πρηστῆρι
975	ξυστρέψας καὶ ξυγγογγύλας
976	οἴχοιο φέρων, εἶτα μεθείης,
977	ἡ δὲ φέροιτʼ αὖ πάλιν ἐς τὴν γῆν,
978	κᾆτʼ ἐξαίφνης
979	περὶ τὴν ψωλὴν περιβαίη.
980	πᾷ τᾶν Ἀσανᾶν ἐστιν ἁ γερωχία
981	ἢ τοὶ πρυτάνιες; λῶ τι μυσίξαι νέον.
982	σὺ δʼ εἶ πότερον ἄνθρωπος ἢ κονίσαλος;
983	κᾶρυξ ἐγὼν ὦ κυρσάνιε ναὶ τὼ σιὼ
984	ἔμολον ἀπὸ Σπάρτας περὶ τᾶν διαλλαγᾶν.
985	κἄπειτα δόρυ δῆθʼ ὑπὸ μάλης ἥκεις ἔχων;
986	οὐ τὸν Δίʼ οὐκ ἐγών γα.
986b	ποῖ μεταστρέφει;
987	τί δὴ προβάλλει τὴν χλαμύδʼ; ἢ βουβωνιᾷς
988	ὑπὸ τῆς ὁδοῦ;
988b	παλαιόρ γα ναὶ τὸν Κάστορα
989	ὥνθρωπος.
989b	ἀλλʼ ἔστυκας ὦ μιαρώτατε.
990	οὐ τὸν Δίʼ οὐκ ἐγών γα· μηδʼ αὖ πλαδδίη.
991	τί δʼ ἐστί σοι τοδί;
991b	σκυτάλα Λακωνικά.
992	εἴπερ γε χαὔτη ʼστὶ σκυτάλη Λακωνική.
993	ἀλλʼ ὡς πρὸς εἰδότʼ ἐμὲ σὺ τἀληθῆ λέγε.
994	τί τὰ πράγμαθʼ ὑμῖν ἐστι τἀν Λακεδαίμονι;
995	ὀρσὰ Λακεδαίμων πᾶα καὶ τοὶ σύμμαχοι
996	ἅπαντες ἐστύκαντι· Πελλάνας δὲ δεῖ.
997	ἀπὸ τοῦ δὲ τουτὶ τὸ κακὸν ὑμῖν ἐνέπεσεν;
998	ἀπὸ Πανός;
998b	οὔκ, ἀλλʼ ἆρχεν οἰῶ Λαμπιτώ,
999	ἔπειτα τἄλλαι ταὶ κατὰ Σπάρταν ἅμα
1000	γυναῖκες ᾇπερ ἀπὸ μιᾶς ὑσπλαγίδος
1001	ἀπήλααν τὼς ἄνδρας ἀπὸ τῶν ὑσσάκων.
1002	πῶς οὖν ἔχετε;
1002b	μογίομες. ἂν γὰρ τὰν πόλιν
1003	ᾇπερ λυχνοφορίοντες ἐπικεκύφαμες.
1004	ταὶ γὰρ γυναῖκες οὐδὲ τῶ μύρτω σιγεῖν
1005	ἐῶντι, πρίν γʼ ἅπαντες ἐξ ἑνὸς λόγω
1006	σπονδὰς ποιησώμεσθα ποττὰν Ἑλλάδα.
1007	τουτὶ τὸ πρᾶγμα πανταχόθεν ξυνομώμοται
1008	ὑπὸ τῶν γυναικῶν· ἄρτι νυνὶ μανθάνω.
1009	ἀλλʼ ὡς τάχιστα φράζε περὶ διαλλαγῶν
1010	αὐτοκράτορας πρέσβεις ἀποπέμπειν ἐνθαδί.
1011	ἐγὼ δʼ ἑτέρους ἐνθένδε τῇ βουλῇ φράσω
1012	πρέσβεις ἑλέσθαι τὸ πέος ἐπιδείξας τοδί.
1013	ποτάομαι· κράτιστα γὰρ παντᾷ λέγεις.
1014	οὐδέν ἐστι θηρίον γυναικὸς ἀμαχώτερον,
1015	οὐδὲ πῦρ, οὐδʼ ὧδʼ ἀναιδὴς οὐδεμία πόρδαλις.
1016	ταῦτα μέντοι σὺ ξυνιεὶς εἶτα πολεμεῖς ἐμοί,
1017	ἐξὸν ὦ πόνηρε σοὶ βέβαιον ἔμʼ ἔχειν φίλην;
1018	ὡς ἐγὼ μισῶν γυναῖκας οὐδέποτε παύσομαι.
1019	ἀλλʼ ὅταν βούλῃ σύ· νῦν δʼ οὖν οὔ σε περιόψομαι
1020	γυμνὸν ὄνθʼ οὕτως. ὁρῶ γὰρ ὡς καταγέλαστος εἶ.
1021	ἀλλὰ τὴν ἐξωμίδʼ ἐνδύσω σε προσιοῦσʼ ἐγώ.
1022	τοῦτο μὲν μὰ τὸν Δίʼ οὐ πονηρὸν ἐποιήσατε·
1023	ἀλλʼ ὑπʼ ὀργῆς γὰρ πονηρᾶς καὶ τότʼ ἀπέδυν ἐγώ.
1024	πρῶτα μὲν φαίνει γʼ ἀνήρ, εἶτʼ οὐ καταγέλαστος εἶ.
1025	κεἴ με μὴ ʼλύπεις, ἐγώ σου κἂν τόδε τὸ θηρίον
1026	τοὐπὶ τὠφθαλμῷ λαβοῦσʼ ἐξεῖλον ἂν ὃ νῦν ἔνι.
1027	τοῦτʼ ἄρʼ ἦν με τοὐπιτρῖβον, δακτύλιος οὑτοσί·
1028	ἐκσκάλευσον αὐτό, κᾆτα δεῖξον ἀφελοῦσά μοι·
1029	ὡς τὸν ὀφθαλμόν γέ μου νὴ τὸν Δία πάλαι δάκνει.
1030	ἀλλὰ δράσω ταῦτα· καίτοι δύσκολος ἔφυς ἀνήρ.
1031	ἦ μέγʼ ὦ Ζεῦ χρῆμʼ ἰδεῖν τῆς ἐμπίδος ἔνεστί σοι.
1032	οὐχ ὁρᾷς; οὐκ ἐμπίς ἐστιν ἥδε Τρικορυσία;
1033	νὴ Δίʼ ὤνησάς γέ μʼ, ὡς πάλαι γέ μʼ ἐφρεωρύχει,
1034	ὥστʼ ἐπειδὴ ʼξῃρέθη, ῥεῖ μου τὸ δάκρυον πολύ.
1035	ἀλλʼ ἀποψήσω σʼ ἐγώ, καίτοι πάνυ πονηρὸς εἶ,
1036	καὶ φιλήσω.
1036b	μὴ φιλήσῃς.
1036c	ἤν τε βούλῃ γʼ ἤν τε μή.
1037	ἀλλὰ μὴ ὥρασʼ ἵκοισθʼ· ὡς ἐστὲ θωπικαὶ φύσει,
1038	κἄστʼ ἐκεῖνο τοὔπος ὀρθῶς κοὐ κακῶς εἰρημένον,
1039	οὔτε σὺν πανωλέθροισιν οὔτʼ ἄνευ πανωλέθρων.
1040	ἀλλὰ νυνὶ σπένδομαί σοι, καὶ τὸ λοιπὸν οὐκέτι
1041	οὔτε δράσω φλαῦρον οὐδὲν οὔθʼ ὑφʼ ὑμῶν πείσομαι.
1042	ἀλλὰ κοινῇ συσταλέντες τοῦ μέλους ἀρξώμεθα.
1043	οὐ παρασκευαζόμεσθα
1044	τῶν πολιτῶν οὐδένʼ ὦνδρες
1045	φλαῦρον εἰπεῖν οὐδὲ ἕν.
1046	ἀλλὰ πολὺ τοὔμπαλιν πάντʼ ἀγαθὰ καὶ λέγειν
1047	καὶ δρᾶν· ἱκανὰ γὰρ τὰ κακὰ καὶ τὰ παρακείμενα.
1048	ἀλλʼ ἐπαγγελλέτω πᾶς ἀνὴρ καὶ γυνή,
1050	εἴ τις ἀργυρίδιον δεῖται
1051	λαβεῖν μνᾶς ἢ δύʼ ἢ τρεῖς,
1052	ὡς † πόλλʼ ἔσω ʼστὶν†
1053	κἄχομεν βαλλάντια.
1054	κἄν ποτʼ εἰρήνη φανῇ,
1055	ὅστις ἂν νυνὶ δανείσηται
1056	παρʼ ἡμῶν,
1057	ἃν λάβῃ μηκέτʼ ἀποδῷ.
1058	ἑστιᾶν δὲ μέλλομεν ξένους
1059	τινὰς Καρυστίους, ἄν-
1060	δρας καλούς τε κἀγαθούς.
1061	κἄστιν ἔτʼ ἔτνος τι· καὶ δελφάκιον ἦν τί μοι,
1062	καὶ τοῦτο τέθυχʼ, ὡς τὰ κρέʼ ἔδεσθʼ ἁπαλὰ καὶ καλά.
1063	ἥκετʼ οὖν εἰς ἐμοῦ τήμερον· πρῲ δὲ χρὴ
1064	τοῦτο δρᾶν λελουμένους αὔ-
1065	τούς τε καὶ τὰ παιδίʼ, εἶτʼ εἴσω βαδίζειν,
1066	μηδʼ ἐρέσθαι μηδένα,
1067	ἀλλὰ χωρεῖν ἄντικρυς
1068	ὥσπερ οἴκαδʼ εἰς ἑαυτῶν
1070	γεννικῶς, ὡς
1071	ἡ θύρα κεκλῄσεται.
1072	καὶ μὴν ἀπὸ τῆς Σπάρτης οἱδὶ πρέσβεις ἕλκοντες ὑπήνας
1073	χωροῦσʼ, ὥσπερ χοιροκομεῖον περὶ τοῖς μηροῖσιν ἔχοντες.
1074	ἄνδρες Λάκωνες πρῶτα μέν μοι χαίρετε,
1075	εἶτʼ εἴπαθʼ ἡμῖν πῶς ἔχοντες ἥκετε.
1076	τί δεῖ ποθʼ ὑμὲ πολλὰ μυσίδδειν ἔπη;
1077	ὁρῆν γὰρ ἔξεσθʼ ὡς ἔχοντες ἵκομες.
1078	βαβαί· νενεύρωται μὲν ἥδε συμφορὰ
1079	δεινῶς, †τεθερμῶσθαί γε† χεῖρον φαίνεται.
1080	ἄφατα. τί κα λέγοι τις; ἀλλʼ ὅπᾳ σέλει
1081	παντᾷ τις ἐλσὼν ἁμὶν εἰράναν σέτω.
1082	καὶ μὴν ὁρῶ καὶ τούσδε τοὺς αὐτόχθονας
1083	ὥσπερ παλαιστὰς ἄνδρας ἀπὸ τῶν γαστέρων
1084	θαἰμάτιʼ ἀποστέλλοντας· ὥστε φαίνεται
1085	ἀσκητικὸν τὸ χρῆμα τοῦ νοσήματος.
1086	τίς ἂν φράσεις ποῦʼ στιν ἡ Λυσιστράτη;
1087	ὡς ἄνδρες ἡμεῖς οὑτοιὶ τοιουτοιί.
1088	χαὔτη ξυνᾴδει χἠτέρα ταύτῃ νόσῳ.
1089	ἦ που πρὸς ὄρθρον σπασμὸς ὑμᾶς λαμβάνει;
1090	μὰ Δίʼ ἀλλὰ ταυτὶ δρῶντες ἐπιτετρίμμεθα.
1091	ὥστʼ εἴ τις ἡμᾶς μὴ διαλλάξει ταχύ,
1092	οὐκ ἔσθʼ ὅπως οὐ Κλεισθένη βινήσομεν.
1093	εἰ σωφρονεῖτε, θαἰμάτια λήψεσθʼ, ὅπως
1094	τῶν Ἑρμοκοπιδῶν μή τις ὑμᾶς ὄψεται.
1095	νὴ τὸν Δίʼ εὖ μέντοι λέγεις.
1095b	ναὶ τὼ σιὼ
1096	παντᾷ γα. φέρε τὸ ἔσθος ἀμβαλώμεθα.
1097	ὢ χαίρετʼ ὦ Λάκωνες· αἰσχρά γʼ ἐπάθομεν.
1098	ὦ Πολυχαρείδα δεινά κʼ αὖ ʼπεπόνθεμες,
1099	αἰ εἶδον ἁμὲ τὤνδρες ἀμπεφλασμένως.
1100	ἄγε δὴ Λάκωνες αὔθʼ ἕκαστα χρὴ λέγειν.
1101	ἐπὶ τί πάρεστε δεῦρο;
1101b	περὶ διαλλαγᾶν
1102	πρέσβεις.
1102b	καλῶς δὴ λέγετε· χἠμεῖς τουτογί.
1103	τί οὐ καλοῦμεν δῆτα τὴν Λυσιστράην,
1104	ἥπερ διαλλάξειεν ἡμᾶς ἂν μόνη;
1105	ναὶ τὼ σιὼ κἂν λῆτε τὸν Λυσίστρατον.
1106	ἀλλʼ οὐδὲν ἡμᾶς, ὡς ἔοικε, δεῖ καλεῖν·
1107	αὐτὴ γάρ, ὡς ἤκουσεν, ἥδʼ ἐξέρχεται.
1108	χαῖρʼ ὦ πασῶν ἀνδρειοτάτη· δεῖ δὴ νυνί σε γενέσθαι
1109	δεινὴν δειλὴν ἀγαθὴν φαύλην σεμνὴν ἀγανὴν πολύπειρον·
1110	ὡς οἱ πρῶτοι τῶν Ἑλλήνων τῇ σῇ ληφθέντες ἴυγγι
1111	συνεχώρησάν σοι καὶ κοινῇ τἀγκλήματα πάντʼ ἐπέτρεψαν.
1112	ἀλλʼ οὐχὶ χαλεπὸν τοὔργον, εἰ λάβοι γέ τις
1113	ὀργῶντας ἀλλήλων τε μὴ ʼκπειρωμένους.
1114	τάχα δʼ εἴσομαι ʼγώ. ποῦ ʼστιν ἡ Διαλλαγή;
1115	πρόσαγε λαβοῦσα πρῶτα τοὺς Λακωνικούς,
1116	καὶ μὴ χαλεπῇ τῇ χειρὶ μηδʼ αὐθαδικῇ,
1117	μηδʼ ὥσπερ ἡμῶν ἅνδρες ἀμαθῶς τοῦτʼ ἔδρων,
1118	ἀλλʼ ὡς γυναῖκας εἰκός, οἰκείως πάνυ,
1119	ἢν μὴ διδῷ τὴν χεῖρα, τῆς σάθης ἄγε.
1120	ἴθι καὶ σὺ τούτους τοὺς Ἀθηναίους ἄγε,
1121	οὗ δʼ ἂν διδῶσι πρόσαγε τούτους λαβομένη.
1122	ἄνδρες Λάκωνες στῆτε παρʼ ἐμὲ πλησίον,
1123	ἐνθένδε δʼ ὑμεῖς, καὶ λόγων ἀκούσατε.
1124	ἐγὼ γυνὴ μέν εἰμι, νοῦς δʼ ἔνεστί μοι,
1125	αὐτὴ δʼ ἐμαυτῆς οὐ κακῶς γνώμης ἔχω,
1126	τοὺς δʼ ἐκ πατρός τε καὶ γεραιτέρων λόγους
1127	πολλοὺς ἀκούσασʼ οὐ μεμούσωμαι κακῶς.
1128	λαβοῦσα δʼ ὑμᾶς λοιδορῆσαι βούλομαι
1129	κοινῇ δικαίως, οἳ μιᾶς ἐκ χέρνιβος
1130	βωμοὺς περιρραίνοντες ὥσπερ ξυγγενεῖς
1131	Ὀλυμπίασιν, ἐν Πύλαις, Πυθοῖ πόσους
1132	εἴποιμʼ ἂν ἄλλους, εἴ με μηκύνειν δέοι;
1133	ἐχθρῶν παρόντων βαρβάρων στρατεύματι
1134	Ἕλληνας ἄνδρας καὶ πόλεις ἀπόλλυτε.
1135	εἷς μὲν λόγος μοι δεῦρʼ ἀεὶ περαίνεται.
1136	ἐγὼ δʼ ἀπόλλυμαί γʼ ἀπεψωλημένος.
1137	εἶτʼ ὦ Λάκωνες, πρὸς γὰρ ὑμᾶς τρέψομαι,
1138	οὐκ ἴσθʼ ὅτʼ ἐλθὼν δεῦρο Περικλείδας ποτὲ
1139	ὁ Λάκων Ἀθηναίων ἱκέτης καθέζετο
1140	ἐπὶ τοῖσι βωμοῖς ὠχρὸς ἐν φοινικίδι
1141	στρατιὰν προσαιτῶν; ἡ δὲ Μεσσήνη τότε
1142	ὑμῖν ἐπέκειτο χὠ θεὸς σείων ἅμα.
1143	ἐλθὼν δὲ σὺν ὁπλίταισι τετρακισχιλίοις
1144	Κίμων ὅλην ἔσωσε τὴν Λακεδαίμονα.
1145	ταυτὶ παθόντες τῶν Ἀθηναίων ὕπο
1146	δῃοῦτε χώραν, ἧς ὑπʼ εὖ πεπόνθατε;
1147	ἀδικοῦσιν οὗτοι νὴ Δίʼ ὦ Λυσιστράτη.
1148	ἀδικίομες· ἀλλʼ ὁ πρωκτὸς ἄφατον ὡς καλός.
1149	ὑμᾶς δʼ ἀφήσειν τοὺς Ἀθηναίους μʼ οἴει;
1150	οὐκ ἴσθʼ ὅθʼ ὑμᾶς οἱ Λάκωνες αὖθις αὖ
1151	κατωνάκας φοροῦντας ἐλθόντες δορὶ
1152	πολλοὺς μὲν ἄνδρας Θετταλῶν ἀπώλεσαν,
1153	πολλοὺς δʼ ἑταίρους Ἱππίου καὶ ξυμμάχους,
1154	ξυνεκμαχοῦντες τῇ τόθʼ ἡμέρᾳ μόνοι,
1155	κἠλευθέρωσαν κἀντὶ τῆς κατωνάκης
1156	τὸν δῆμον ὑμῶν χλαῖναν ἠμπέσχον πάλιν;
1157	οὔπα γυναῖκʼ ὄπωπα χαϊωτεραν.
1158	ἐγὼ δὲ κύσθον γʼ οὐδέπω καλλίονα.
1159	τί δῆθʼ υπηργμένων γε πολλῶν κἀγαθῶν
1160	μάχεσθε κοὐ παύεσθε τῆς μοχθηρίας;
1161	τί δʼ οὐ διηλλάγητε; φέρε τί τοὐμποδών;
1162	ἁμές γε λῶμες, αἴ τις ἁμὶν τὤγκυκλον
1163	λῇ τοῦτʼ ἀποδόμεν.
1163b	ποῖον ὦ τᾶν;
1163c	τὰν Πύλον,
1164	ἇσπερ πάλαι δεόμεθα καὶ βλιμάττομες.
1165	μὰ τὸν Ποσειδῶ τοῦτο μέν γʼ οὐ δράσετε.
1166	ἄφετʼ ὦγάθʼ αὐτοῖς.
1166b	κᾆτα τίνα κινήσομεν;
1167	ἕτερόν γʼ ἀπαιτεῖτʼ ἀντὶ τούτου χωρίον.
1168	τὸ δεῖνα τοίνυν παράδοθʼ ἡμῖν τουτονὶ
1169	πρώτιστα τὸν Ἐχινοῦντα καὶ τὸν Μηλιᾶ
1170	κόλπον τὸν ὄπισθεν καὶ τὰ Μεγαρικὰ σκέλη.
1171	οὐ τὼ σιὼ οὐχὶ πάντα γʼ ὦ λισσάνιε.
1172	ἐᾶτε, μηδὲν διαφέρου περὶ σκελοῖν.
1173	ἤδη γεωργεῖν γυμνὸς ἀποδὺς βούλομαι.
1174	ἐγὼ δὲ κοπραγωγεῖν γα †πρῶτα† ναὶ τὼ σιώ.
1175	ἐπὴν διαλλαγῆτε, ταῦτα δράσετε.
1176	ἀλλʼ εἰ δοκεῖ δρᾶν ταῦτα, βουλεύσασθε καὶ
1177	τοῖς ξυμμάχοις ἐλθόντες ἀνακοινώσατε.
1178	ποίοισιν ὦ τᾶν ξυμμάχοις; ἐστύκαμεν.
1179	οὐ ταὐτὰ δόξει τοῖσι συμμάχοισι νῷν
1180	βινεῖν ἅπασιν;
1180b	τοῖσι γῶν ναὶ τὼ σιὼ
1181	ἁμοῖσι.
1181b	καὶ γὰρ ναὶ μὰ Δία Καρυστίοις.
1182	καλῶς λέγετε. νῦν οὖν ὅπως ἁγνεύσετε,
1183	ὅπως ἂν αἱ γυναῖκες ὑμᾶς ἐν πόλει
1184	ξενίσωμεν ὧν ἐν ταῖσι κίσταις εἴχομεν.
1185	ὅρκους δʼ ἐκεῖ καὶ πίστιν ἀλλήλοις δότε.
1186	κἄπειτα τὴν αὑτοῦ γυναῖχʼ ὑμῶν λαβὼν
1187	ἄπεισʼ ἕκαστος.
1187b	ἀλλʼ ἴωμεν ὡς τάχος.
1188	ἄγʼ ὅπᾳ τυ λῇς.
1188b	νὴ τὸν Δίʼ ὡς τάχιστʼ ἄγε.
1189	στρωμάτων δὲ ποικίλων καὶ
1190	χλανιδίων καὶ ξυστίδων καὶ
1191	χρυσίων, ὅσʼ ἐστί μοι,
1192	οὐ φθόνος ἔνεστί μοι πᾶσι παρέχειν φέρειν
1193	τοῖς παισίν, ὁπόταν τε θυγάτηρ τινὶ κανηφορῇ.
1194	πᾶσιν ὑμῖν λέγω λαμβάνειν τῶν ἐμῶν
1195	χρημάτων νῦν ἔνδοθεν, καὶ
1196	μηδὲν οὕτως εὖ σεσημάν-
1197	θαι τὸ μὴ οὐχὶ
1198	τοὺς ῥύπους ἀνασπάσαι,
1199	χἄττʼ ἂν ἔνδον ᾖ φορεῖν.
1200	ὄψεται δʼ οὐδὲν σκοπῶν, εἰ
1201	μή τις ὑμῶν
1202	ὀξύτερον ἐμοῦ βλέπει. 
1203	εἰ δέ τῳ μὴ σῖτος ὑμῶν
1204	ἔστι, βόσκει δʼ οἰκέτας καὶ
1205	σμικρὰ πολλὰ παιδία,
1206	ἔστι παρʼ ἐμοῦ λαβεῖν πυρίδια λεπτὰ μέν,
1207	ὁ δʼ ἄρτος ἀπὸ χοίνικος ἰδεῖν μάλα νεανίας.
1208	ὅστις οὖν βούλεται τῶν πενήτων ἴτω
1209	εἰς ἐμοῦ σάκκους ἔχων καὶ
1210	κωρύκους, ὡς λήψεται πυ-
1211	ρούς· ὁ Μανῆς δʼ
1212	οὑμὸς αὐτοῖς ἐμβαλεῖ.
1213	πρός γε μέντοι τὴν θύραν
1214	προαγορεύω μὴ βαδίζειν
1215	τὴν ἐμήν, ἀλλʼ
1215a	εὐλαβεῖσθαι τὴν κύνα.
1216	ἄνοιγε τὴν θύραν· παραχωρεῖν οὐ θέλεις;
1217	ὑμεῖς τί κάθησθε; μῶν ἐγὼ τῇ λαμπάδι
1218	ὑμᾶς κατακαύσω; φορτικὸν τὸ χωρίον.
1219	οὐκ ἂν ποιήσαιμʼ. εἰ δὲ πάνυ δεῖ τοῦτο δρᾶν,
1220	ὑμῖν χαρίσασθαι, προσταλαιπωρήσομεν.
1221	χἠμεῖς γε μετὰ σοῦ ξυνταλαιπωρήσομεν.
1222	οὐκ ἄπιτε; κωκύσεσθε τὰς τρίχας μακρά.
1223	οὐκ ἄπιθʼ, ὅπως ἂν οἱ Λάκωνες ἔνδοθεν
1224	καθʼ ἡσυχίαν ἀπίωσιν εὐωχημένοι;
1225	οὔπω τοιοῦτον συμπόσιον ὄπωπʼ ἐγώ.
1226	ἦ καὶ χαρίεντες ἦσαν οἱ Λακωνικοί·
1227	ἡμεῖς δʼ ἐν οἴνῳ συμπόται σοφώτατοι.
1228	ὀρθῶς γʼ, ὁτιὴ νήφοντες οὐχ ὑγιαίνομεν·
1229	ἢν τοὺς Ἀθηναίους ἐγὼ πείσω λέγων,
1230	μεθύοντες ἀεὶ πανταχοῖ πρεσβεύσομεν.
1231	νῦν μὲν γὰρ ὅταν ἔλθωμεν ἐς Λακεδαίμονα
1232	νήφοντες, εὐθὺς βλέπομεν ὅ τι ταράξομεν·
1233	ὥσθʼ ὅ τι μὲν ἂν λέγωσιν οὐκ ἀκούομεν,
1234	ἃ δʼ οὐ λέγουσι, ταῦθʼ ὑπονενοήκαμεν,
1235	ἀγγέλλομεν δʼ οὐ ταὐτὰ τῶν αὐτῶν πέρι.
1236	νυνὶ δʼ ἅπαντʼ ἤρεσκεν· ὥστʼ εἰ μέν γέ τις
1237	ᾄδοι Τελαμῶνος, Κλειταγόρας ᾄδειν δέον,
1238	ἐπῃνέσαμεν ἂν καὶ προσεπιωρκήσαμεν.
1239	ἀλλʼ οὑτοιὶ γὰρ αὖθις ἔρχονται πάλιν
1240	ἐς ταὐτόν. οὐκ ἐρρήσετʼ ὦ μαστιγίαι;
1241	νὴ τὸν Δίʼ ὡς ἤδη γε χωροῦσʼ ἔνδοθεν.
1242	ὦ Πολυχαρείδα λαβὲ τὰ φυσατήρια,
1243	ἵνʼ ἐγὼ διποδιάξω τε κἀείσω καλὸν
1244	ἐς τὼς Ἀσαναίως τε † καὶ ἐς ἡμᾶς ἅμα †.
1245	λαβὲ δῆτα τὰς φυσαλλίδας πρὸς τῶν θεῶν,
1246	ὡς ἥδομαί γʼ ὑμᾶς ὁρῶν ὀρχουμένους.
1247	ὅρμαον
1248	τὼς κυρσανίως ὦ Μναμοΰνα
1249	τάν τʼ ἐμὰν Μῶαν, ἅτις
1250	οἶδεν ἁμὲ τώς τʼ Ἀσαναίως,
1251	ὅκα τοὶ μὲν ἐπʼ Ἀρταμιτίῳ
1252	πρὤκροον σιοείκελοι
1253	ποττὰ κᾶλα τὼς Μήδως τʼ ἐνίκων,
1254	ἁμὲ δʼ αὖ Λεωνίδας
1255	ἆγεν ᾇπερ τὼς κάπρως
1256	θάγοντας οἰῶ τὸν ὀδόντα·
1257	πολὺς δʼ ἀμφὶ τὰς γένυας ἀφρὸς † ἤνσει †,
1258	πολὺς δʼ ἁμᾷ καττῶν σκελῶν ἀφρὸς ἵετο.
1260	ἦν γὰρ τὤνδρες οὐκ ἐλάσσως
1261	τᾶς ψάμμας τοὶ Πέρσαι.
1262	ἀγροτέρα σηροκτόνε
1263	μόλε δεῦρο παρσένε σιὰ
1264	ποττὰς σπονδάς,
1265	ὡς συνέχῃς πολὺν ἁμὲ χρόνον.
1266	νῦν δʼ αὖ φιλία τʼ αἰὲς εὔπορος εἴη
1267	ταῖς συνθήκαις,
1268	καὶ τᾶν αἱμυλᾶν ἀλωπέκων παυσαίμεθα.
1269	ὢ δεῦρʼ ἴθι δεῦρʼ ὦ
1270	κυναγὲ παρσένε.
1273	ἄγε νυν ἐπειδὴ τἄλλα πεποίηται καλῶς,
1274	ἀπάγεσθε ταύτας ὦ Λάκωνες, τάσδε τε
1275	ὑμεῖς· ἀνὴρ δὲ παρὰ γυναῖκα καὶ γυνὴ
1276	στήτω παρʼ ἄνδρα, κᾆτʼ ἐπʼ ἀγαθαῖς συμφοραῖς
1277	ὀρχησάμενοι θεοῖσιν εὐλαβώμεθα
1278	τὸ λοιπὸν αὖθις μὴ ʼξαμαρτάνειν ἔτι.
1279	πρόσαγε χορόν, ἔπαγε δὲ Χάριτας,
1280	ἐπὶ δὲ κάλεσον Ἄρτεμιν,
1281	ἐπὶ δὲ δίδυμον ἀγέχορον
1282	Ἰήιον
1283	εὔφρονʼ, ἐπὶ δὲ Νύσιον,
1284	ὃς μετὰ μαινάσι Βάκχιος ὄμμασι δαίεται,
1285	Δία τε πυρὶ φλεγόμενον, ἐπί τε
1286	πότνιαν ἄλοχον ὀλβίαν·
1287	εἶτα δὲ δαίμονας, οἷς ἐπιμάρτυσι
1288	χρησόμεθʼ οὐκ ἐπιλήσμοσιν
1289	Ἡσυχίας πέρι τῆς ἀγανόφρονος,
1290	ἣν ἐποίησε θεὰ Κύπρις.
1291	ἀλαλαὶ ἰὴ παιήων·
1292	αἴρεσθʼ ἄνω ἰαί,
1293	ὡς ἐπὶ νίκῃ ἰαί.
1294	εὐοῖ εὐοῖ, εὐαί εὐαί. 
1295	πρόφαινε δὴ σὺ Μοῦσαν ἐπὶ νέᾳ νέαν.
1296	Ταΰγετον αὖτʼ ἐραννὸν ἐκλιπῶα
1297	Μῶα μόλε Λάκαινα πρεπτὸν ἁμὶν
1298	κλέωα τὸν Ἀμύκλαις σιὸν
1300	καὶ χαλκίοικον Ἀσάναν,
1301	Τυνδαρίδας τʼ ἀγασώς,
1302	τοὶ δὴ πὰρ Εὐρώταν ψιάδδοντι.
1303	εἶα μάλʼ ἔμβη
1304	ὢ εἶα κοῦφα πάλλων,
1305	ὡς Σπάρταν ὑμνίωμες,
1306	τᾷ σιῶν χοροὶ μέλοντι
1307	καὶ ποδῶν κτύπος,
1308	ᾇ τε πῶλοι ταὶ κόραι
1309	πὰρ τὸν Εὐρωταν
1310	ἀμπάλλοντι πυκνὰ ποδοῖν
1311	ἀγκονίωαι,
1312	ταὶ δὲ κόμαι σείονθʼ ᾇπερ Βακχᾶν
1313	θυρσαδδωᾶν καὶ παιδδωᾶν.
1314	ἁγεῖται δʼ ἁ Λήδας παῖς
1315	ἁγνὰ χοραγὸς εὐπρεπής.
1316	ἀλλʼ ἄγε κόμαν παραμπύκιδδε χερί, ποδοῖν τε πάδη
1319	ᾇ τις ἔλαφος· κρότον δʼ ἁμᾷ ποίει χορωφελήταν.
1320	καὶ τὰν σιὰν δʼ αὖ τὰν κρατίσταν Χαλκίοικον ὕμνει τὰν πάμμαχον.
