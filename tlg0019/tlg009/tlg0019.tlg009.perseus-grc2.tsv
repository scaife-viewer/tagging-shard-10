0	
1	Εἴπω τι τῶν εἰωθότων ὦ δέσποτα,
2	ἐφʼ οἷς ἀεὶ γελῶσιν οἱ θεώμενοι;
3	νὴ τὸν Δίʼ ὅ τι Βούλει γε, πλὴν πιέζομαι,
4	τοῦτο δὲ φύλαξαι· πάνυ γάρ ἐστʼ ἤδη χολή.
5	μηδʼ ἕτερον ἀστεῖόν τι;
5b	πλήν γʼ ὡς θλίβομαι.
6	τί δαί; τὸ πάνυ γέλοιον εἴπω;
6b	νὴ Δία
7	θαρρῶν γε· μόνον ἐκεῖνʼ ὅπως μὴ ʼρεῖς,
7b	τὸ τί;
8	μεταβαλλόμενος τἀνάφορον ὅτι χεζητιᾷς.
9	μηδʼ ὅτι τοσοῦτον ἄχθος ἐπʼ ἐμαυτῷ φέρων,
10	εἰ μὴ καθαιρήσει τις, ἀποπαρδήσομαι;
11	μὴ δῆθʼ, ἱκετεύω, πλήν γʼ ὅταν μέλλω ʼξεμεῖν.
12	τί δῆτʼ ἔδει με ταῦτα τὰ σκεύη φέρειν,
13	εἴπερ ποιήσω μηδὲν ὧνπερ Φρύνιχος
14	εἴωθε ποιεῖν καὶ Λύκις κἀμειψίας;
16	μή νυν ποιήσῃς· ὡς ἐγὼ θεώμενος,
17	ὅταν τι τούτων τῶν σοφισμάτων ἴδω,
18	πλεῖν ἢ ʼνιαυτῷ πρεσβύτερος ἀπέρχομαι.
19	ὢ τρισκακοδαίμων ἄρʼ ὁ τράχηλος οὑτοσί,
20	ὅτι θλίβεται μέν, τὸ δὲ γέλοιον οὐκ ἐρεῖ.
21	εἶτʼ οὐχ ὕβρις ταῦτʼ ἐστὶ καὶ πολλὴ τρυφή,
22	ὅτʼ ἐγὼ μὲν ὢν Διόνυσος υἱὸς Σταμνίου
23	αὐτὸς βαδίζω καὶ πονῶ, τοῦτον δʼ ὀχῶ,
24	ἵνα μὴ ταλαιπωροῖτο μηδʼ ἄχθος φέροι;
25	οὐ γὰρ φέρω ʼγώ;
25b	πῶς φέρεις γὰρ ὅς γʼ ὀχεῖ;
26	φέρων γε ταυτί.
26b	τίνα τρόπον;
26c	Βαρέως πάνυ.
27	οὔκουν τὸ Βάρος τοῦθʼ ὃ σὺ φέρεις ὄνος φέρει;
28	οὐ δῆθʼ ὅ γʼ ἔχω ʼγὼ καὶ φέρω μὰ τὸν Δίʼ οὔ.
29	πῶς γὰρ φέρεις, ὅς γʼ αὐτὸς ὑφʼ ἑτέρου φέρει;
30	οὐκ οἶδʼ· ὁ δʼ ὦμος οὑτοσὶ πιέζεται.
31	σὺ δʼ οὖν ἐπειδὴ τὸν ὄνον οὐ φῄς σʼ ὠφελεῖν,
32	ἐν τῷ μέρει σὺ τὸν ὄνον ἀράμενος φέρε.
33	οἴμοι κακοδαίμων· τί γὰρ ἐγὼ οὐκ ἐναυμάχουν;
34	ἦ τἄν σε κωκύειν ἂν ἐκέλευον μακρά.
35	κατάβα πανοῦργε. καὶ γὰρ ἐγγὺς τῆς θύρας
36	ἤδη βαδίζων εἰμὶ τῆσδʼ, οἷ πρῶτά με
37	ἔδει τραπέσθαι. παιδίον, παῖ, ἠμί, παῖ.
38	τίς τὴν θύραν ἐπάταξεν; ὡς κενταυρικῶς
39	ἐνήλαθʼ ὅστις· εἰπέ μοι τουτὶ τί ἦν;
40	ὁ παῖς.
40b	τί ἔστιν;
40c	οὐκ ἐνεθυμήθης;
40d	τὸ τί;
41	ὡς σφόδρα μʼ ἔδεισε.
41b	νὴ Δία μὴ μαίνοιό γε.
42	οὔ τοι μὰ τὴν Δήμητρα δύναμαι μὴ γελᾶν·
43	καίτοι δάκνω γʼ ἐμαυτόν· ἀλλʼ ὅμως γελῶ.
44	ὦ δαιμόνιε πρόσελθε· δέομαι γάρ τί σου.
45	ἀλλʼ οὐχ οἷός τʼ εἴμʼ ἀποσοβῆσαι τὸν γέλων
46	ὁρῶν λεοντῆν ἐπὶ κροκωτῷ κειμένην.
47	τίς ὁ νοῦς; τί κόθορνος καὶ ῥόπαλον ξυνηλθέτην;
48	ποῖ γῆς ἀπεδήμεις;
48b	ἐπεβάτευον Κλεισθένει—
49	κἀναυμάχησας;
49b	καὶ κατεδύσαμέν γε ναῦς
50	τῶν πολεμίων ἢ δώδεκʼ ἢ τρεῖς καὶ δέκα.
51	σφώ;
51b	νὴ τὸν Ἀπόλλω.
51c	κᾆτʼ ἔγωγʼ ἐξηγρόμην.
52	καὶ δῆτʼ ἐπὶ τῆς νεὼς ἀναγιγνώσκοντί μοι
53	τὴν Ἀνδρομέδαν πρὸς ἐμαυτὸν ἐξαίφνης πόθος
54	τὴν καρδίαν ἐπάταξε πῶς οἴει σφόδρα.
55	πόθος; πόσος τις;
55b	μικρὸς ἡλίκος Μόλων.
56	γυναικός;
56b	οὐ δῆτʼ.
56c	ἀλλὰ παιδός;
56d	οὐδαμῶς.
57	ἀλλʼ ἀνδρός;
57b	ἀπαπαί.
57c	ξυνεγένου τῷ Κλεισθένει;
58	μὴ σκῶπτέ μʼ ὦδέλφʼ· οὐ γὰρ ἀλλʼ ἔχω κακῶς·
59	τοιοῦτος ἵμερός με διαλυμαίνεται.
60	ποῖός τις ὦδελφίδιον;
60b	οὐκ ἔχω φράσαι.
61	ὅμως γε μέντοι σοι διʼ αἰνιγμῶν ἐρῶ.
62	ἤδη ποτʼ ἐπεθύμησας ἐξαίφνης ἔτνους;
63	ἔτνους; βαβαιάξ, μυριάκις γʼ ἐν τῷ βίῳ.
64	ἆρʼ ἐκδιδάσκω τὸ σαφὲς ἢ ʼτέρᾳ φράσω;
65	μὴ δῆτα περὶ ἔτνους γε· πάνυ γὰρ μανθάνω.
66	τοιουτοσὶ τοίνυν με δαρδάπτει πόθος
67	Εὐριπίδου.
67b	καὶ ταῦτα τοῦ τεθνηκότος;
68	κοὐδείς γέ μʼ ἂν πείσειεν ἀνθρώπων τὸ μὴ οὐκ
69	ἐλθεῖν ἐπʼ ἐκεῖνον.
69b	πότερον εἰς Ἅιδου κάτω;
70	καὶ νὴ Δίʼ εἴ τί γʼ ἔστιν ἔτι κατωτέρω.
71	τί βουλόμενος;
71b	δέομαι ποιητοῦ δεξιοῦ.
72	οἱ μὲν γὰρ οὐκέτʼ εἰσίν, οἱ δʼ ὄντες κακοί.
73	τί δʼ; οὐκ Ἰοφῶν ζῇ;
73b	τοῦτο γάρ τοι καὶ μόνον
74	ἔτʼ ἐστὶ λοιπὸν ἀγαθόν, εἰ καὶ τοῦτʼ ἄρα·
75	οὐ γὰρ σάφʼ οἶδʼ οὐδʼ αὐτὸ τοῦθʼ ὅπως ἔχει.
76	εἶτʼ οὐχὶ Σοφοκλέα πρότερον Εὐριπίδου
77	μέλλεις ἀναγαγεῖν, εἴπερ ἐκεῖθεν δεῖ σʼ ἄγειν;
78	οὐ πρίν γʼ ἂν Ἰοφῶντʼ, ἀπολαβὼν αὐτὸν μόνον,
79	ἄνευ Σοφοκλέους ὅ τι ποιεῖ κωδωνίσω.
80	κἄλλως ὁ μέν γʼ Εὐριπίδης πανοῦργος ὢν
81	κἂν ξυναποδρᾶναι δεῦρʼ ἐπιχειρήσειέ μοι·
82	ὁ δʼ εὔκολος μὲν ἐνθάδʼ εὔκολος δʼ ἐκεῖ.
83	Ἀγάθων δὲ ποῦ ʼστιν;
83b	ἀπολιπών μʼ ἀποίχεται,
84	ἀγαθὸς ποιητὴς καὶ ποθεινὸς τοῖς φίλοις.
85	ποῖ γῆς ὁ τλήμων;
85b	ἐς Μακάρων εὐωχίαν.
86	ὁ δὲ Σενοκλέης;
86b	ἐξόλοιτο νὴ Δία.
87	Πυθάγγελος δέ;
87b	περὶ ἐμοῦ δʼ οὐδεὶς λόγος
88	ἐπιτριβομένου τὸν ὦμον οὑτωσὶ σφόδρα.
89	οὔκουν ἕτερʼ ἔστʼ ἐνταῦθα μειρακύλλια
90	τραγῳδίας ποιοῦντα πλεῖν ἢ μύρια,
91	Εὐριπίδου πλεῖν ἢ σταδίῳ λαλίστερα.
92	ἐπιφυλλίδες ταῦτʼ ἐστὶ καὶ στωμύλματα,
93	χελιδόνων μουσεῖα, λωβηταὶ τέχνης,
94	ἃ φροῦδα θᾶττον, ἢν μόνον χορὸν λάβῃ,
95	ἅπαξ προσουρήσαντα τῇ τραγῳδίᾳ.
96	γόνιμον δὲ ποιητὴν ἂν οὐχ εὕροις ἔτι
97	ζητῶν ἄν, ὅστις ῥῆμα γενναῖον λάκοι.
98	πῶς γόνιμον;
98b	ὡδὶ γόνιμον, ὅστις φθέγξεται
99	τοιουτονί τι παρακεκινδυνευμένον,
100	αἰθέρα Διὸς δωμάτιον, ἢ χρόνου πόδα,
101	ἢ φρένα μὲν οὐκ ἐθέλουσαν ὀμόσαι καθʼ ἱερῶν,
102	γλῶτταν δʼ ἐπιορκήσασαν ἰδίᾳ τῆς φρενός.
103	σὲ δὲ ταῦτʼ ἀρέσκει;
103b	μἀλλὰ πλεῖν ἢ μαίνομαι.
104	ἦ μὴν κόβαλά γʼ ἐστίν, ὡς καὶ σοὶ δοκεῖ.
105	μὴ τὸν ἐμὸν οἴκει νοῦν· ἔχεις γὰρ οἰκίαν.
106	καὶ μὴν ἀτεχνῶς γε παμπόνηρα φαίνεται.
107	δειπνεῖν με δίδασκε.
107b	περὶ ἐμοῦ δʼ οὐδεὶς λόγος.
108	ἀλλʼ ὧνπερ ἕνεκα τήνδε τὴν σκευὴν ἔχων
109	ἦλθον κατὰ σὴν μίμησιν, ἵνα μοι τοὺς ξένους
110	τοὺς σοὺς φράσειας, εἰ δεοίμην, οἷσι σὺ
111	ἐχρῶ τόθʼ, ἡνίκʼ ἐπὶ τὸν Κέρβερον,
112	τούτους φράσον μοι, λιμένας ἀρτοπώλια
113	πορνεῖʼ ἀναπαύλας ἐκτροπὰς κρήνας ὁδοὺς
114	πόλεις διαίτας πανδοκευτρίας, ὅπου
115	κόρεις ὀλίγιστοι.
115b	περὶ ἐμοῦ δʼ οὐδεὶς λόγος. 
116	ὦ σχέτλιε τολμήσεις γὰρ ἰέναι καὶ σύ γε;
117	μηδὲν ἔτι πρὸς ταῦτʼ, ἀλλὰ φράζε τῶν ὁδῶν
118	ὅπῃ τάχιστʼ ἀφιξόμεθʼ εἰς Ἅιδου κάτω·
119	καὶ μήτε θερμὴν μήτʼ ἄγαν ψυχρὰν φράσῃς.
120	φέρε δὴ τίνʼ αὐτῶν σοι φράσω πρώτην; τίνα;
121	μία μὲν γὰρ ἔστιν ἀπὸ κάλω καὶ θρανίου,
122	κρεμάσαντι σαυτόν.
122b	παῦε, πνιγηρὰν λέγεις.
123	ἀλλʼ ἔστιν ἀτραπὸς ξύντομος τετριμμένη
124	ἡ διὰ θυείας.
124b	ἆρα κώνειον λέγεις;
125	μάλιστά γε.
125b	ψυχράν γε καὶ δυσχείμερον·
126	εὐθὺς γὰρ ἀποπήγνυσι τἀντικνήμια.
127	βούλει κατάντη καὶ ταχεῖαν σοι φράσω;
128	νὴ τὸν Δίʼ ὡς ὄντος γε μὴ βαδιστικοῦ.
129	καθέρπυσόν νυν ἐς Κεραμεικόν.
129b	κᾆτα τί;
130	ἀναβὰς ἐπὶ τὸν πύργον τὸν ὑψηλόν—
130b	τί δρῶ;
131	ἀφιεμένην τὴν λαμπάδʼ ἐντεῦθεν θεῶ,
132	κἄπειτʼ ἐπειδὰν φῶσιν οἱ θεώμενοι
133	εἷναι, τόθʼ εἷναι καὶ σὺ σαυτόν.
133b	ποῖ
133c	κάτω.
134	ἀλλʼ ἀπολέσαιμʼ ἂν ἐγκεφάλου θρίω δύο.
135	οὐκ ἂν βαδίσαιμι τὴν ὁδὸν ταύτην.
135b	τί δαί;
136	ἥνπερ σὺ τότε κατῆλθες.
136b	ἀλλʼ ὁ πλοῦς πολύς.
137	εὐθὺς γὰρ ἐπὶ λίμνην μεγάλην ἥξεις πάνυ
138	ἄβυσσον.
138b	εἶτα πῶς περαιωθήσομαι;
139	ἐν πλοιαρίῳ τυννουτῳί σʼ ἀνὴρ γέρων
140	ναύτης διάξει δύʼ ὀβολὼ μισθὸν λαβών.
141	φεῦ,
141a	ὡς μέγα δύνασθον πανταχοῦ τὼ δύʼ ὀβολώ.
142	πῶς ἠλθέτην κἀκεῖσε;
142b	Θησεὺς ἤγαγεν.
143	μετὰ ταῦτʼ ὄφεις καὶ θηρίʼ ὄψει μυρία
144	δεινότατα.
144b	μή μʼ ἔκπληττε μηδὲ δειμάτου·
145	οὐ γάρ μʼ ἀποτρέψεις.
145b	εἶτα βόρβορον πολὺν
146	καὶ σκῶρ ἀείνων· ἐν δὲ τούτῳ κειμένους,
147	εἴ που ξένον τις ἠδίκησε πώποτε,
148	ἢ παῖδα κινῶν τἀργύριον ὑφείλετο,
149	ἢ μητέρʼ ἠλόασεν, ἢ πατρὸς γνάθον
150	ἐπάταξεν, ἢ ʼπίορκον ὅρκον ὤμοσεν,
151	ἢ Μορσίμου τις ῥῆσιν ἐξεγράψατο.
152	νὴ τοὺς θεοὺς ἐχρῆν γε πρὸς τούτοισι κεἰ
153	τὴν πυρρίχην τις ἔμαθε τὴν Κινησίου.
154	ἐντεῦθεν αὐλῶν τίς σε περίεισιν πνοή,
155	ὄψει τε φῶς κάλλιστον ὥσπερ ἐνθάδε,
156	καὶ μυρρινῶνας καὶ θιάσους εὐδαίμονας
157	ἀνδρῶν γυναικῶν καὶ κρότον χειρῶν πολύν.
158	οὗτοι δὲ δὴ τίνες εἰσίν;
158b	οἱ μεμυημένοι—
159	νὴ τὸν Δίʼ ἐγὼ γοῦν ὄνος ἄγω μυστήρια.
160	ἀτὰρ οὐ καθέξω ταῦτα τὸν πλείω χρόνον.
161	οἵ σοι φράσουσʼ ἁπαξάπανθʼ ὧν ἂν δέῃ.
162	οὗτοι γὰρ ἐγγύτατα παρʼ αὐτὴν τὴν ὁδὸν
163	ἐπὶ ταῖσι τοῦ Πλούτωνος οἰκοῦσιν θύραις.
164	καὶ χαῖρε πόλλʼ ὦδελφέ.
164b	νὴ Δία καὶ σύ γε
165	ὑγίαινε. σὺ δὲ τὰ στρώματʼ αὖθις λάμβανε.
166	πρὶν καὶ καταθέσθαι;
166b	καὶ ταχέως μέντοι πάνυ.
167	μὴ δῆθʼ, ἱκετεύω σʼ, ἀλλὰ μίσθωσαί τινα
168	τῶν ἐκφερομένων, ὅστις ἐπὶ τοῦτʼ ἔρχεται.
169	ἐὰν δὲ μὴ εὕρω;
169b	τότε μʼ ἄγειν.
169c	καλῶς λέγεις.
170	καὶ γάρ τινʼ ἐκφέρουσι τουτονὶ νεκρόν,
171	οὗτος, σὲ λέγω μέντοι, σὲ τὸν τεθνηκότα·
172	ἄνθρωπε βούλει σκευάριʼ εἰς Ἅιδου φέρειν;
173	πόσʼ ἄττα;
173b	ταυτί.
173c	δύο δραχμὰς μισθὸν τελεῖς;
174	μὰ Δίʼ ἀλλʼ ἔλαττον.
174b	ὑπάγεθʼ ὑμεῖς τῆς ὁδοῦ.
175	ἀνάμεινον ὦ δαιμόνιʼ, ἐὰν ξυμβῶ τί σοι.
176	εἰ μὴ καταθήσεις δύο δραχμάς, μὴ διαλέγου.
177	λάβʼ ἐννέʼ ὀβολούς.
177b	ἀναβιοίην νυν πάλιν.
178	ὡς σεμνὸς ὁ κατάρατος· οὐκ οἰμώξεται;
179	ἐγὼ βαδιοῦμαι.
179b	χρηστὸς εἶ καὶ γεννάδας.
180	χωρῶμεν ἐπὶ τὸ πλοῖον.
180b	ὠὸπ παραβαλοῦ.
181	τουτὶ τί ἔστι;
181b	τοῦτο; λίμνη νὴ Δία
182	αὕτη ʼστὶν ἣν ἔφραζε, καὶ πλοῖόν γʼ ὁρῶ.
183	νὴ τὸν Ποσειδῶ κἄστι γʼ ὁ Χάρων οὑτοσί.
184	χαῖρʼ ὦ Χάρων, χαῖρʼ ὦ Χάρων, χαῖρʼ ὦ Χάρων.
185	τίς εἰς ἀναπαύλας ἐκ κακῶν καὶ πραγμάτων;
186	τίς ἐς τὸ Λήθης πεδίον, ἢ σʼ Ὄνου πόκας,
187	ἢ σʼ Κερβερίους, ἢ σʼ κόρακας, ἢ ʼπὶ Ταίναρον;
188	ἐγώ.
188b	ταχέως ἔμβαινε.
188c	ποῖ σχήσειν δοκεῖς;
189	ἐς κόρακας ὄντως;
189b	ναὶ μὰ Δία σοῦ γʼ οὕνεκα.
190	ἔσβαινε δή.
190b	παῖ δεῦρο.
190c	δοῦλον οὐκ ἄγω,
191	εἰ μὴ νεναυμάχηκε τὴν περὶ τῶν κρεῶν.
192	μὰ τὸν Δίʼ οὐ γὰρ ἀλλʼ ἔτυχον ὀφθαλμιῶν.
193	οὔκουν περιθρέξει δῆτα τὴν λίμνην κύκλῳ;
194	ποῦ δῆτʼ ἀναμενῶ;
194b	παρὰ τὸν Αὑαίνου λίθον
195	ἐπὶ ταῖς ἀναπαύλαις.
195b	μανθάνεις;
195c	πάνυ μανθάνω.
196	οἴμοι κακοδαίμων, τῷ ξυνέτυχον ἐξιών;
197	κάθιζʼ ἐπὶ κώπην. εἴ τις ἔτι πλεῖ, σπευδέτω.
198	οὗτος τί ποιεῖς;
198b	ὅ τι ποιῶ; τί δʼ ἄλλο γʼ ἢ
199	ἵζω ʼπὶ κώπην, οὗπερ ἐκέλευές με σύ;
200	οὔκουν καθεδεῖ δῆτʼ ἐνθαδὶ γάστρων;
200b	ἰδού.
201	οὔκουν προβαλεῖ τὼ χεῖρε κἀκτενεῖς;
201b	ἰδού.
202	οὐ μὴ φλυαρήσεις ἔχων ἀλλʼ ἀντιβὰς
203	ἐλᾷς προθύμως;
203b	κᾆτα πῶς δυνήσομαι
204	ἄπειρος ἀθαλάττωτος ἀσαλαμίνιος
205	ὢν εἶτʼ ἐλαύνειν;
205b	ῥᾷστʼ· ἀκούσει γὰρ μέλη
206	κάλλιστʼ, ἐπειδὰν ἐμβάλῃς ἅπαξ,
206b	τίνων;
207	βατράχων κύκνων θαυμαστά.
207b	κατακέλευε δή.
208	ὦ ὀπὸπ ὦ ὀπόπ.
209	βρεκεκεκὲξ κοὰξ κοάξ,
210	βρεκεκεκὲξ κοὰξ κοάξ.
211	λιμναῖα κρηνῶν τέκνα,
212	ξύναυλον ὕμνων βοὰν
213	φθεγξώμεθʼ, εὔγηρυν ἐμὰν ἀοιδάν,
214	κοὰξ κοάξ,
215	ἣν ἀμφὶ Νυσήιον
216	Διὸς Διόνυσον ἐν
217	Λίμναισιν ἰαχήσαμεν,
218	ἡνίχʼ ὁ κραιπαλόκωμος
219	τοῖς ἱεροῖσι Χύτροισι
220	χωρεῖ κατʼ ἐμὸν τέμενος λαῶν ὄχλος.
221	βρεκεκεκὲξ κοὰξ κοάξ.
222	ἐγὼ δέ γʼ ἀλγεῖν ἄρχομαι
223	τὸν ὄρρον ὦ κοὰξ κοάξ·
224	ὑμῖν δʼ ἴσως οὐδὲν μέλει.
225	βρεκεκεκὲξ κοὰξ κοάξ.
226	ἀλλʼ ἐξόλοισθʼ αὐτῷ κοάξ·
227	οὐδὲν γάρ ἐστʼ ἀλλʼ ἢ κοάξ.
228	εἰκότως γʼ ὦ πολλὰ πράττων.
229	ἐμὲ γὰρ ἔστερξαν εὔλυροί τε Μοῦσαι
230	καὶ κεροβάτας Πὰν ὁ καλαμόφθογγα παίζων·
231	προσεπιτέρπεται δʼ ὁ φορμικτὰς Ἀπόλλων,
232	ἕνεκα δόνακος, ὃν ὑπολύριον
233	ἔνυδρον ἐν λίμναις τρέφω.
235	βρεκεκεκὲξ κοάξ κοάξ.
236	ἐγὼ δὲ φλυκταίνας γʼ ἔχω,
237	χὠ πρωκτὸς ἰδίει πάλαι,
238	κᾆτʼ αὐτίκʼ ἐκκύψας ἐρεῖ—
239	βρεκεκεκὲξ κοὰξ κοάξ.
240	ἀλλʼ ὦ φιλῳδὸν γένος
241	παύσασθε.
241b	μᾶλλον μὲν οὖν
242	φθεγξόμεσθʼ, εἰ δή ποτʼ εὐηλίοις
243	ἐν ἁμέραισιν
244	ἡλάμεσθα διὰ κυπείρου
244a	καὶ φλέω, χαίροντες ᾠδῆς
245	πολυκολύμβοισι μέλεσιν,
246	ἢ Διὸς φεύγοντες ὄμβρον
247	ἔνυδρον ἐν βυθῷ χορείαν
248	αἰόλαν ἐφθεγξάμεσθα
249	πομφολυγοπαφλάσμασιν.
251	βρεκεκεκὲξ κοὰξ κοάξ.
252	τουτὶ παρʼ ὑμῶν λαμβάνω.
253	δεινά τἄρα πεισόμεσθα.
254	δεινότερα δʼ ἔγωγʼ, ἐλαύνων
255	εἰ διαρραγήσομαι.
256	βρεκεκεκὲξ κοὰξ κοάξ.
257	οἰμώζετʼ· οὐ γάρ μοι μέλει.
258	ἀλλὰ μὴν κεκραξόμεσθά γʼ
259	ὁπόσον ἡ φάρυξ ἂν ἡμῶν
260	χανδάνῃ διʼ ἡμέρας.
261	βρεκεκεκὲξ κοὰξ κοάξ.
262	τούτῳ γὰρ οὐ νικήσετε.
263	οὐδὲ μὴν ἡμᾶς σὺ πάντως.
264	οὐδὲ μὴν ὑμεῖς γʼ ἐμὲ
264a	οὐδέποτε· κεκράξομαι γὰρ
265	κἂν δέῃ διʼ ἡμέρας
265a	βρεκεκεκὲξ κοὰξ κοάξ,
266	ἕως ἂν ὑμῶν ἐπικρατήσω τῷ κοάξ,
267	βρεκεκεκὲξ κοὰξ κοάξ.
268	ἔμελλον ἄρα παύσειν ποθʼ ὑμᾶς τοῦ κοάξ.
269	ὢ παῦε παῦε, παραβαλοῦ τὼ κωπίω,
270	ἔκβαινʼ, ἀπόδος τὸν ναῦλον.
270b	ἔχε δὴ τὠβολώ.
271	ὁ Ξανθίας. ποῦ Ξανθίας; ἦ Ξανθία.
272	ἰαῦ.
272b	βάδιζε δεῦρο.
272c	χαῖρʼ ὦ δέσποτα.
273	τί ἔστι τἀνταυθοῖ;
273b	σκότος καὶ βόρβορος.
274	κατεῖδες οὖν που τοὺς πατραλοίας αὐτόθι
275	καὶ τοὺς ἐπιόρκους, οὓς ἔλεγεν ἡμῖν;
275b	σὺ δʼ οὔ;
276	νὴ τὸν Ποσειδῶ ʼγωγε, καὶ νυνί γʼ ὁρῶ.
277	ἄγε δὴ τί δρῶμεν;
277b	προϊέναι βέλτιστα νῷν,
278	ὡς οὗτος ὁ τόπος ἐστὶν οὗ τὰ θηρία
279	τὰ δείνʼ ἔφασκʼ ἐκεῖνος.
279b	ὡς οἰμώξεται.
280	ἠλαζονεύεθʼ ἵνα φοβηθείην ἐγώ,
281	εἰδώς με μάχιμον ὄντα φιλοτιμούμενος.
282	οὐδὲν γὰρ οὕτω γαῦρόν ἐσθʼ ὡς Ἡρακλῆς.
283	ἐγὼ δέ γʼ εὐξαίμην ἂν ἐντυχεῖν τινι
284	λαβεῖν τʼ ἀγώνισμʼ ἄξιόν τι τῆς ὁδοῦ.
285	νὴ τὸν Δία καὶ μὴν αἰσθάνομαι ψόφου τινός.
286	ποῦ ποῦ ʼστιν;
286b	ἐξόπισθεν.
286c	ἐξόπισθʼ ἴθι.
287	ἀλλʼ ἐστὶν ἐν τῷ πρόσθε.
287b	πρόσθε νυν ἴθι.
288	καὶ μὴν ὁρῶ νὴ τὸν Δία θηρίον μέγα.
289	ποῖόν τι;
289b	δεινόν· παντοδαπὸν γοῦν γίγνεται
290	τοτὲ μέν γε βοῦς, νυνὶ δʼ ὀρεύς, τοτὲ δʼ αὖ γυνὴ
291	ὡραιοτάτη τις.
291b	ποῦ ʼστι; φέρʼ ἐπʼ αὐτὴν ἴω.
292	ἀλλʼ οὐκέτʼ αὖ γυνή ʼστιν, ἀλλʼ ἤδη κύων.
293	Ἔμπουσα τοίνυν ἐστί.
293b	πυρὶ γοῦν λάμπεται
294	ἅπαν τὸ πρόσωπον.
294b	καὶ σκέλος χαλκοῦν ἔχει;
295	νὴ τὸν Ποσειδῶ, καὶ βολίτινον θάτερον,
296	σάφʼ ἴσθι.
296b	ποῖ δῆτʼ ἂν τραποίμην;
296c	ποῖ δʼ ἐγώ;
297	ἱερεῦ διαφύλαξόν μʼ, ἵνʼ ὦ σοι ξυμπότης.
298	ἀπολούμεθʼ ὦναξ Ἡράκλεις.
298b	οὐ μὴ καλεῖς μʼ
299	ὦνθρωφʼ, ἱκετεύω, μηδὲ κατερεῖς τοὔνομα.
300	Διόνυσε τοίνυν.
300b	τοῦτό γʼ ἧττον θατέρου.
301	ἴθʼ ᾗπερ ἔρχει.
301b	δεῦρο δεῦρʼ ὦ δέσποτα.
302	τί δʼ ἔστι;
302b	θάρρει· πάντʼ ἀγαθὰ πεπράγαμεν,
303	ἔξεστί θʼ ὥσπερ Ἡγέλοχος ἡμῖν λέγειν,
304	ἐκ κυμάτων γὰρ αὖθις αὖ γαλῆν ὁρῶ.
305	ἥμπουσα φρούδη.
305b	κατόμοσον.
305c	νὴ τὸν Δία.
306	καὖθις κατόμοσον.
306b	νὴ Δίʼ.
306c	ὄμοσον.
306d	νὴ Δία.
307	οἴμοι τάλας, ὡς ὠχρίασʼ αὐτὴν ἰδών.
308	ὁδὶ δὲ δείσας ὑπερεπυρρίασέ σου.
309	οἴμοι, πόθεν μοι τὰ κακὰ ταυτὶ προσέπεσεν;
310	τίνʼ αἰτιάσομαι θεῶν μ' ἀπολλύναι;
311	αἰθέρα Διὸς δωμάτιον ἢ χρόνου πόδα; 
312	οὗτος.
312b	τί ἔστιν;
312c	οὐ κατήκουσας;
312d	τίνος;
313	αὐλῶν πνοῆς.
313b	ἔγωγε, καὶ δᾴδων γέ με
314	αὔρα τις εἰσέπνευσε μυστικωτάτη.
315	ἀλλʼ ἠρεμὶ πτήξαντες ἀκροασώμεθα.
316	Ἴακχʼ ὦ Ἴακχε.
317	Ἴακχʼ ὦ Ἴακχε.
318	τοῦτʼ ἔστʼ ἐκεῖνʼ ὦ δέσποθʼ· οἱ μεμυημένοι
319	ἐνταῦθά που παίζουσιν, οὓς ἔφραζε νῷν.
320	ᾄδουσι γοῦν τὸν Ἴακχον ὅνπερ Διαγόρας.
321	κἀμοὶ δοκοῦσιν. ἡσυχίαν τοίνυν ἄγειν
322	βέλτιστόν ἐσθʼ, ἕως ἂν εἰδῶμεν σαφῶς.
324	Ἴακχʼ ὦ πολυτίμητʼ ἐν ἕδραις ἐνθάδε ναίων,
325	Ἴακχʼ ὦ Ἴακχε,
326	ἐλθὲ τόνδʼ ἀνὰ λειμῶνα χορεύσων
327	ὁσίους ἐς θιασώτας,
328	πολύκαρπον μὲν τινάσσων
329	περὶ κρατὶ σῷ βρύοντα
330	στέφανον μύρτων, θρασεῖ δʼ ἐγκατακρούων
331	ποδὶ τὰν ἀκόλαστον
332	φιλοπαίγμονα τιμάν,
335	χαρίτων πλεῖστον ἔχουσαν μέρος, ἁγνάν, ἱερὰν
336	ὁσίοις μύσταις χορείαν.
337	ὦ πότνια πολυτίμητε Δήμητρος κόρη,
338	ὡς ἡδύ μοι προσέπνευσε χοιρείων κρεῶν.
339	οὔκουν ἀτρέμʼ ἕξεις, ἤν τι καὶ χορδῆς λάβῃς;
340	†ἔγειρε φλογέας λαμπάδας ἐν χερσὶ γὰρ ἥκει τινάσσων†,
341	Ἴακχʼ ὦ Ἴακχε,
342	νυκτέρου τελετῆς φωσφόρος ἀστήρ.
343	φλογὶ φέγγεται δὲ λειμών·
345	γόνυ πάλλεται γερόντων·
346	ἀποσείονται δὲ λύπας
347	χρονίους τʼ ἐτῶν παλαιῶν ἐνιαυτοὺς
350	ἱερᾶς ὑπὸ τιμᾶς.
351	σὺ δὲ λαμπάδι † φλέγων†
352	προβάδην ἔξαγʼ ἐπʼ ἀνθηρὸν ἕλειον δάπεδον
353	χοροποιὸν μάκαρ ἥβαν.
354	εὐφημεῖν χρὴ κἀξίστασθαι τοῖς ἡμετέροισι χοροῖσιν,
355	ὅστις ἄπειρος τοιῶνδε λόγων ἢ γνώμῃ μὴ καθαρεύει,
356	ἢ γενναίων ὄργια Μουσῶν μήτʼ εἶδεν μήτʼ ἐχόρευσεν,
357	μηδὲ Κρατίνου τοῦ ταυροφάγου γλώττης Βακχεῖʼ ἐτελέσθη,
358	ἢ βωμολόχοις ἔπεσιν χαίρει μὴ νʼ καιρῷ τοῦτο ποιοῦσιν,
359	ἢ στάσιν ἐχθρὰν μὴ καταλύει μηδʼ εὔκολός ἐστι πολίταις,
360	ἀλλʼ ἀνεγείρει καὶ ῥιπίζει κερδῶν ἰδίων ἐπιθυμῶν,
361	ἢ τῆς πόλεως χειμαζομένης ἄρχων καταδωροδοκεῖται,
362	ἢ προδίδωσιν φρούριον ἢ ναῦς, ἢ τἀπόρρητʼ ἀποπέμπει
363	ἐξ Αἰγίνης Θωρυκίων ὢν εἰκοστολόγος κακοδαίμων,
364	ἀσκώματα καὶ λίνα καὶ πίτταν διαπέμπων εἰς Ἐπίδαυρον,
365	ἢ χρήματα ταῖς τῶν ἀντιπάλων ναυσὶν παρέχειν τινὰ πείθει,
366	ἢ κατατιλᾷ τῶν Ἑκαταίων κυκλίοισι χοροῖσιν ὑπᾴδων,
367	ἢ τοὺς μισθοὺς τῶν ποιητῶν ῥήτωρ ὢν εἶτʼ ἀποτρώγει,
368	κωμῳδηθεὶς ἐν ταῖς πατρίοις τελεταῖς ταῖς τοῦ Διονύσου·
369	τούτοις αὐδῶ καὖθις ἀπαυδῶ καὖθις τὸ τρίτον μάλʼ ἀπαυδῶ
370	ἐξίστασθαι μύσταισι χοροῖς· ὑμεῖς δʼ ἀνεγείρετε μολπὴν
371	καὶ παννυχίδας τὰς ἡμετέρας αἳ τῇδε πρέπουσιν ἑορτῇ.
372	χώρει νυν πᾶς ἀνδρείως
373	ἐς τοὺς εὐανθεῖς κόλπους
374	λειμώνων ἐγκρούων
375	κἀπισκώπτων
376	καὶ παίζων καὶ χλευάζων,
377	ἠρίστηται δʼ ἐξαρκούντως.
378	ἀλλʼ ἔμβα χὤπως ἀρεῖς
379	τὴν Σώτειραν γενναίως
380	τῇ φωνῇ μολπάζων,
381	ἣ τὴν χώραν
382	σῴζειν φήσʼ ἐς τὰς ὥρας,
383	κἂν Θωρυκίων μὴ βούληται.
384	ἄγε νυν ἑτέραν ὕμνων ἰδέαν τὴν καρποφόρον βασίλειαν
385	Δήμητρα θεὰν ἐπικοσμοῦντες ζαθέαις μολπαῖς κελαδεῖτε.
386	Δήμητερ ἁγνῶν ὀργίων
387	ἄνασσα συμπαραστάτει,
388	καὶ σῷζε τὸν σαυτῆς χορόν,
389	καί μʼ ἀσφαλῶς πανήμερον
390	παῖσαί τε καὶ χορεῦσαι·
391	καὶ πολλὰ μὲν γέλοιά μʼ εἰ-
392	πεῖν, πολλὰ δὲ σπουδαῖα, καὶ
393	τῆς σῆς ἑορτῆς ἀξίως
394	παίσαντα καὶ σκώψαντα νι-
395	κήσαντα ταινιοῦσθαι.
396	ἄγʼ εἶα
397	νῦν καὶ τὸν ὡραῖον θεὸν παρακαλεῖτε δεῦρο
398	ᾠδαῖσι, τὸν ξυνέμπορον τῆσδε τῆς χορείας.
399	Ἴακχε πολυτίμητε, μέλος ἑορτῆς
400	ἥδιστον εὑρών, δεῦρο συνακολούθει
401	πρὸς τὴν θεὸν
402	καὶ δεῖξον ὡς ἄνευ πόνου
403	πολλὴν ὁδὸν περαίνεις.
404	Ἴακχε φιλοχορευτὰ συμπρόπεμπέ με.
405	σὺ γὰρ κατεσχίσω μὲν ἐπὶ γέλωτι
406	κἀπʼ εὐτελείᾳ τόδε τὸ σανδαλίσκον
407	καὶ τὸ ῥάκος,
408	κἀξηῦρες ὥστʼ ἀζημίους
409	παίζειν τε καὶ χορεύειν.
410	Ἴακχε φιλοχορευτὰ συμπρόπεμπέ με.
411	καὶ γὰρ παραβλέψας τι μειρακίσκης
412	νῦν δὴ κατεῖδον καὶ μάλʼ εὐπροσώπου
413	συμπαιστρίας
414	χιτωνίου παραρραγέν-
415	τος τιτθίον προκύψαν.
416	Ἴακχε φιλοχορευτὰ συμπρόπεμπέ με.
417	ἐγὼ δʼ ἀεί πως φιλακόλου-
418	θός εἰμι καὶ μετʼ αὐτῆς
419	παίζων χορεύειν βούλομαι.
419b	κἄγωγε πρός.
420	βούλεσθε δῆτα κοινῇ
421	σκώψωμεν Ἀρχέδημον;
422	ὃς ἑπτέτης ὢν οὐκ ἔφυσε φράτερας.
423	νυνὶ δὲ δημαγωγεῖ
424	ἐν τοῖς ἄνω νεκροῖσι,
425	κἀστὶν τὰ πρῶτα τῆς ἐκεῖ μοχθηρίας.
426	τὸν Κλεισθένους δʼ ἀκούω
427	ἐν ταῖς ταφαῖσι πρωκτὸν
428	τίλλειν ἑαυτοῦ καὶ σπαράττειν τὰς γνάθους·
429	κἀκόπτετʼ ἐγκεκυφώς,
430	κἄκλαε κἀκεκράγει
431	Σεβῖνον ὅστις ἐστὶν ἁναφλύστιος.
432	καὶ Καλλίαν γέ φασι
433	τοῦτον τὸν Ἱπποβίνου
434	κύσθου λεοντῆν ναυμαχεῖν ἐνημμένον.
435	ἔχοιτʼ ἂν οὖν φράσαι νῷν
436	Πλούτωνʼ ὅπου ʼνθάδʼ οἰκεῖ;
437	ξένω γάρ ἐσμεν ἀρτίως ἀφιγμένω.
438	μηδὲν μακρὰν ἀπέλθῃς,
439	μηδʼ αὖθις ἐπανέρῃ με,
440	ἀλλʼ ἴσθʼ ἐπʼ αὐτὴν θύραν ἀφιγμένος.
441	αἴροιʼ ἂν αὖθις ὦ παῖ.
442	τουτὶ τί ἦν τὸ πρᾶγμα;
443	ἀλλʼ ἢ Διὸς Κόρινθος ἐν τοῖς στρώμασιν.
444	χωρεῖτε
445	νῦν ἱερὸν ἀνὰ κύκλον θεᾶς, ἀνθοφόρον ἀνʼ ἄλσος
446	παίζοντες οἷς μετουσία θεοφιλοῦς ἑορτῆς·
447	ἐγὼ δὲ σὺν ταῖσιν κόραις εἶμι καὶ γυναιξίν,
448	οὗ παννυχίζουσιν θεᾷ, φέγγος ἱερὸν οἴσων.
449	χωρῶμεν ἐς πολυρρόδους
450	λειμῶνας ἀνθεμώδεις,
451	τὸν ἡμέτερον τρόπον
452	τὸν καλλιχορώτατον
453	παίζοντες, ὃν ὄλβιαι
454	Μοῖραι ξυνάγουσιν.
455	μόνοις γὰρ ἡμῖν ἥλιος
456	καὶ φέγγος ἱλαρόν ἐστιν,
457	ὅσοι μεμυήμεθʼ εὐ-
457a	σεβῆ τε διήγομεν
458	τρόπον περὶ τοὺς ξένους
459	καὶ τοὺς ἰδιώτας.
460	ἄγε δὴ τίνα τρόπον τὴν θύραν κόψω; τίνα;
461	πῶς ἐνθάδʼ ἄρα κόπτουσιν οὑπιχώριοι;
462	οὐ μὴ διατρίψεις, ἀλλὰ γεύσει τῆς θύρας,
463	καθʼ Ἡρακλέα τὸ σχῆμα καὶ τὸ λῆμʼ ἔχων.
464	παῖ παῖ.
464b	τίς οὗτος;
464c	Ἡρακλῆς ὁ καρτερός.
465	ὦ βδελυρὲ κἀναίσχυντε καὶ τολμηρὲ σὺ
466	καὶ μιαρὲ καὶ παμμίαρε καὶ μιαρώτατε,
467	ὃς τὸν κύνʼ ἡμῶν ἐξελάσας τὸν Κέρβερον
468	ἀπῇξας ἄγχων κἀποδρὰς ᾤχου λαβών,
469	ὃν ἐγὼ ʼφύλαττον. ἀλλὰ νῦν ἔχει μέσος·
470	τοία Στυγός σε μελανοκάρδιος πέτρα
471	Ἀχερόντιός τε σκόπελος αἱματοσταγὴς
472	φρουροῦσι, Κωκυτοῦ τε περίδρομοι κύνες,
473	ἔχιδνά θʼ ἑκατογκέφαλος, ἣ τὰ σπλάγχνα σου
474	διασπαράξει, πλευμόνων τʼ ἀνθάψεται
475	Ταρτησία μύραινα· τὼ νεφρὼ δέ σου
476	αὐτοῖσιν ἐντέροισιν ᾑματωμένω
477	διασπάσονται Γοργόνες Τειθράσιαι,
478	ἐφʼ ἃς ἐγὼ δρομαῖον ὁρμήσω πόδα.
479	οὗτος τί δέδρακας;
479b	ἐγκέχοδα· κάλει θεόν.
480	ὦ καταγέλαστʼ οὔκουν ἀναστήσει ταχὺ
481	πρίν τινά σʼ ἰδεῖν ἀλλότριον;
481b	ἀλλʼ ὡρακιῶ.
482	ἀλλʼ οἶσε πρὸς τὴν καρδίαν μου σφογγιάν.
483	ἰδοὺ λαβέ, προσθοῦ.
483b	ποῦ ʼστιν;
483c	ὦ χρυσοῖ θεοὶ
484	ἐνταῦθʼ ἔχεις τὴν καρδίαν;
484b	δείσασα γὰρ
485	ἐς τὴν κάτω μου κοιλίαν καθείρπυσεν.
486	ὦ δειλότατε θεῶν σὺ κἀνθρώπων.
486b	ἐγώ;
487	πῶς δειλὸς ὅστις σφογγιὰν ᾔτησά σε;
488	οὐκ ἂν ἕτερός γʼ αὔτʼ ἠργάσατʼ ἀνήρ.
488b	ἀλλὰ τί;
489	κατέκειτʼ ἂν ὀσφραινόμενος, εἴπερ δειλὸς ἦν·
490	ἐγὼ δʼ ἀνέστην καὶ προσέτʼ ἀπεψησάμην.
491	ἀνδρεῖά γʼ ὦ Πόσειδον.
491b	οἶμαι νὴ Δία.
492	σὺ δʼ οὐκ ἔδεισας τὸν ψόφον τῶν ῥημάτων
493	καὶ τὰς ἀπειλάς;
493b	οὐ μὰ Δίʼ οὐδʼ ἐφρόντισα.
494	ἴθι νυν ἐπειδὴ ληματίας κἀνδρεῖος εἶ,
495	σὺ μὲν γενοῦ ʼγὼ τὸ ῥόπαλον τουτὶ λαβὼν
496	καὶ τὴν λεοντῆν, εἴπερ ἀφοβόσπλαγχνος εἶ·
497	ἐγὼ δʼ ἔσομαί σοι σκευοφόρος ἐν τῷ μέρει.
498	φέρε δὴ ταχέως αὔτʼ· οὐ γὰρ ἀλλὰ πειστέον·
499	καὶ βλέψον ἐς τὸν Ἡρακλειοξανθίαν,
500	εἰ δειλὸς ἔσομαι καὶ κατὰ σὲ τὸ λῆμʼ ἔχων.
501	μὰ Δίʼ ἀλλʼ ἀληθῶς οὑκ Μελίτης μαστιγίας.
502	φέρε νυν ἐγὼ τὰ στρώματʼ αἴρωμαι ταδί.
503	ὦ φίλταθʼ ἥκεις Ἡράκλεις; δεῦρʼ εἴσιθι.
504	ἡ γὰρ θεός σʼ ὡς ἐπύθεθʼ ἥκοντʼ, εὐθέως
505	ἔπεττεν ἄρτους, ἧψε κατερεικτῶν χύτρας
506	ἔτνους δύʼ ἢ τρεῖς, βοῦν ἀπηνθράκιζʼ ὅλον,
507	πλακοῦντας ὤπτα κολλάβους. ἀλλʼ εἴσιθι.
508	κάλλιστʼ, ἐπαινῶ.
508b	μὰ τὸν Ἀπόλλω οὐ μή σʼ ἐγὼ
509	περιόψομἀπελθόντʼ, ἐπεί τοι καὶ κρέα
510	ἀνέβραττεν ὀρνίθεια, καὶ τραγήματα
511	ἔφρυγε, κᾦνον ἀνεκεράννυ γλυκύτατον.
512	ἀλλʼ εἴσιθʼ ἅμʼ ἐμοί.
512b	πάνυ καλῶς.
512c	ληρεῖς ἔχων
513	οὐ γάρ σʼ ἀφήσω. καὶ γὰρ αὐλητρίς γέ σοι
514	ἥδʼ ἔνδον ἔσθʼ ὡραιοτάτη κὠρχηστρίδες
515	ἕτεραι δύʼ ἢ τρεῖς.
515b	πῶς λέγεις; ὀρχηστρίδες;
516	ἡβυλλιῶσαι κἄρτι παρατετιλμέναι.
517	ἀλλʼ εἴσιθʼ, ὡς ὁ μάγειρος ἤδη τὰ τεμάχη
518	ἔμελλʼ ἀφαιρεῖν χἠ τράπεζʼ εἰσῄρετο.
519	ἴθι νυν φράσον πρώτιστα ταῖς ὀρχηστρίσιν
520	ταῖς ἔνδον οὔσαις αὐτὸς ὅτι εἰσέρχομαι.
521	ὁ παῖς ἀκολούθει δεῦρο τὰ σκεύη φέρων.
522	ἐπίσχες οὗτος. οὔ τί που σπουδὴν ποιεῖ,
523	ὁτιή σε παίζων Ἡρακλέα ʼνεσκεύασα;
524	οὐ μὴ φλυαρήσεις ἔχων ὦ Ξανθία,
525	ἀλλʼ ἀράμενος οἴσεις πάλιν τὰ στρώματα.
526	τί δʼ ἔστιν; οὔ τι πού μʼ ἀφελέσθαι διανοεῖ
527	ἅδωκας αὐτός;
527b	οὐ τάχʼ, ἀλλʼ ἤδη ποιῶ.
528	κατάθου τὸ δέρμα.
528b	ταῦτʼ ἐγὼ μαρτύρομαι
529	καὶ τοῖς θεοῖσιν ἐπιτρέπω.
529b	ποίοις θεοῖς;
530	τὸ δὲ προσδοκῆσαί σʼ οὐκ ἀνόητον καὶ κενὸν
531	ὡς δοῦλος ὢν καὶ θνητὸς Ἀλκμήνης ἔσει;
532	ἀμέλει καλῶς· ἔχʼ αὔτʼ. ἴσως γάρ τοί ποτε
533	ἐμοῦ δεηθείης ἄν, εἰ θεὸς θέλοι.
534	ταῦτα μὲν πρὸς ἀνδρός ἐστι
534a	νοῦν ἔχοντος καὶ φρένας καὶ
535	πολλὰ περιπεπλευκότος,
536	μετακυλίνδειν αὑτὸν ἀεὶ
537	πρὸς τὸν εὖ πράττοντα τοῖχον
537a	μᾶλλον ἢ γεγραμμένην
538	εἰκόνʼ ἑστάναι, λαβόνθʼ ἓν
539	σχῆμα· τὸ δὲ μεταστρέφεσθαι
539a	πρὸς τὸ μαλθακώτερον
540	δεξιοῦ πρὸς ἀνδρός ἐστι
540a	καὶ φύσει Θηραμένους.
541	οὐ γὰρ ἂν γέλοιον ἦν, εἰ
542	Ξανθίας μὲν δοῦλος ὢν ἐν
543	στρώμασιν Μιλησίοις
543a	ἀνατετραμμένος κυνῶν ὀρ-
544	χηστρίδʼ εἶτʼ ᾔτησεν ἀμίδʼ, ἐγὼ
544a	δὲ πρὸς τοῦτον βλέπων
545	τοὐρεβίνθου ʼδραττόμην, οὗ-
546	τος δʼ ἅτʼ ὢν αὐτὸς πανοῦργος
547	εἶδε, κᾆτʼ ἐκ τῆς γνάθου
547a	πὺξ πατάξας μοὐξέκοψε
548	τοῦ χοροῦ τοὺς προσθίους;
549	Πλαθάνη Πλαθάνη δεῦρʼ ἔλθʼ, ὁ πανοῦργος οὑτοσί,
550	ὃς ἐς τὸ πανδοκεῖον εἰσελθών ποτε
551	ἑκκαίδεκʼ ἄρτους κατέφαγʼ ἡμῶν.
551b	νὴ Δία
552	ἐκεῖνος αὐτὸς δῆτα.
552b	κακὸν ἥκει τινί.
553	καὶ κρέα γε πρὸς τούτοισιν ἀνάβραστʼ εἴκοσιν
554	ἀνʼ ἡμιωβολιαῖα.
554b	δώσει τις δίκην.
555	καὶ τὰ σκόροδα τὰ πολλά.
555b	ληρεῖς ὦ γύναι
556	κοὐκ οἶσθʼ ὅ τι λέγεις.
556b	οὐ μὲν οὖν με προσεδόκας,
557	ὁτιὴ κοθόρνους εἶχες, ἂν γνῶναί σʼ ἔτι;
558	τί δαί; τὸ πολὺ τάριχος οὐκ εἴρηκά πω.
559	μὰ Δίʼ οὐδὲ τὸν τυρόν γε τὸν χλωρὸν τάλαν,
560	ὃν οὗτος αὐτοῖς τοῖς ταλάροις κατήσθιεν
561	κἄπειτʼ ἐπειδὴ τἀργύριον ἐπραττόμην,
562	ἔβλεψεν ἔς με δριμὺ κἀμυκᾶτό γε.
563	τούτου πάνυ τοὔργον· οὗτος ὁ τρόπος πανταχοῦ.
564	καὶ τὸ ξίφος γʼ ἐσπᾶτο μαίνεσθαι δοκῶν.
565	νὴ Δία τάλαινα.
565b	νὼ δὲ δεισάσα γέ που
566	ἐπὶ τὴν κατήλιφʼ εὐθὺς ἀνεπηδήσαμεν·
567	ὁ δʼ ᾤχετʼ ἐξᾴξας γε τὰς ψιάθους λαβών.
568	καὶ τοῦτο τούτου τοὔργον.
568b	ἀλλʼ ἐχρῆν τι δρᾶν.
569	ἴθι δὴ κάλεσον τὸν προστάτην Κλέωνά μοι.
570	σὺ δʼ ἔμοιγʼ ἐάνπερ ἐπιτύχῃς Ὑπέρβολον,
571	ἵνʼ αὐτὸν ἐπιτρίψωμεν.
571b	ὦ μιαρὰ φάρυξ,
572	ὡς ἡδέως ἄν σου λίθῳ τοὺς γομφίους
573	κόπτοιμʼ ἄν, οἷς μου κατέφαγες τὰ φορτία.
574	ἐγὼ δέ γʼ ἐς τὸ βάραθρον ἐμβάλοιμί σε.
575	ἐγὼ δὲ τὸν λάρυγγʼ ἂν ἐκτέμοιμί σου
576	δρέπανον λαβοῦσʼ, ᾧ τὰς χόλικας κατέσπασας.
577	ἀλλʼ εἶμʼ ἐπὶ τὸν Κλέωνʼ, ὃς αὐτοῦ τήμερον
578	ἐκπηνιεῖται ταῦτα προσκαλούμενος.
579	κάκιστʼ ἀπολοίμην, Ξανθίαν εἰ μὴ φιλῶ.
580	οἶδʼ οἶδα τὸν νοῦν· παῦε παῦε τοῦ λόγου.
581	οὐκ ἂν γενοίμην Ἡρακλῆς ἄν.
581b	μηδαμῶς
582	ὦ Ξανθίδιον.
582b	καὶ πῶς ἂν Ἀλκμήνης ἐγὼ
583	υἱὸς γενοίμην δοῦλος ἅμα καὶ θνητὸς ὤν;
584	οἶδʼ οἶδʼ ὅτι θυμοῖ, καὶ δικαίως αὐτὸ δρᾷς·
585	κἂν εἴ με τύπτοις, οὐκ ἂν ἀντείποιμί σοι.
586	ἀλλʼ ἤν σε τοῦ λοιποῦ ποτʼ ἀφέλωμαι χρόνου,
587	πρόρριζος αὐτός, ἡ γυνή, τὰ παιδία,
588	κάκιστʼ ἀπολοίμην, κἀρχέδημος ὁ γλάμων.
589	δέχομαι τὸν ὅρκον κἀπὶ τούτοις λαμβάνω.
590	νῦν σὸν ἔργον ἔστʼ, ἐπειδὴ
590a	τὴν στολὴν εἴληφας ἥνπερ
591	εἶχες ἐξ ἀρχῆς πάλιν,
592	ἀνανεάζειν 
593	καὶ βλέπειν αὖθις τὸ δεινόν,
593a	τοῦ θεοῦ μεμνημένον
594	ᾧπερ εἰκάζεις σεαυτόν.
594a	εἰ δὲ παραληρῶν ἁλώσει
595	κἀκβαλεῖς τι μαλθακόν,
595a	αὖθις αἴρεσθαί σʼ ἀνάγκη
596	ʼσται πάλιν τὰ στρώματα.
597	οὐ κακῶς ὦνδρες παραινεῖτʼ,
598	ἀλλὰ καὐτὸς τυγχάνω ταῦτʼ
598a	ἄρτι συννοούμενος.
599	ὅτι μὲν οὖν, ἢν χρηστὸν ᾖ τι,
600	ταῦτʼ ἀφαιρεῖσθαι πάλιν πειράσεταί
600a	μʼ εὖ οἶδʼ ὅτι.
601	ἀλλʼ ὅμως ἐγὼ παρέξω
601a	ʼμʼαυτὸν ἀνδρεῖον τὸ λῆμα
602	καὶ βλέποντʼ ὀρίγανον.
603	δεῖν δʼ ἔοικεν, ὡς ἀκούω
604	τῆς θύρας καὶ δὴ ψόφον.
605	ξυνδεῖτε ταχέως τουτονὶ τὸν κυνοκλόπον,
606	ἵνα δῷ δίκην· ἀνύετον.
606b	ἥκει τῳ κακόν.
607	οὐκ ἐς κόρακας; μὴ πρόσιτον.
607b	εἶεν, καὶ μάχει;
608	ὁ Διτύλας χὠ Σκεβλύας χὠ Παρδόκας
609	χωρεῖτε δευρὶ καὶ μάχεσθε τουτῳί.
610	εἶτʼ οὐχὶ δεινὰ ταῦτα, τύπτειν τουτονὶ
611	κλέπτοντα πρὸς τἀλλότρια;
611b	μἀλλʼ ὑπερφυᾶ.
612	σχέτλια μὲν οὖν καὶ δεινά.
612b	καὶ μὴν νὴ Δία
613	εἰ πώποτʼ ἦλθον δεῦρʼ, ἐθέλω τεθνηκέναι,
614	ἢ ʼκλεψα τῶν σῶν ἄξιόν τι καὶ τριχός.
615	καί σοι ποιήσω πρᾶγμα γενναῖον πάνυ·
616	βασάνιζε γὰρ τὸν παῖδα τουτονὶ λαβών,
617	κἄν ποτέ μʼ ἕλῃς ἀδικοῦντʼ, ἀπόκτεινόν μʼ ἄγων.
618	καὶ πῶς βασανίσω;
618b	πάντα τρόπον, ἐν κλίμακι
619	δήσας κρεμάσας ὑστριχίδι μαστιγῶν, δέρων,
620	στρεβλῶν, ἔτι δʼ ἐς τὰς ῥῖνας ὄξος ἐγχέων,
621	πλίνθους ἐπιτιθείς, πάντα τἄλλα, πλὴν πράσῳ
622	μὴ τύπτε τοῦτον μηδὲ γητείῳ νέῳ.
623	δίκαιος ὁ λόγος· κἄν τι πηρώσω γέ σου
624	τὸν παῖδα τύπτων, τἀργύριόν σοι κείσεται.
625	μὴ δῆτʼ ἔμοιγʼ. οὕτω δὲ βασάνιζʼ ἀπαγαγών.
626	αὐτοῦ μὲν οὖν, ἵνα σοὶ κατʼ ὀφθαλμοὺς λέγῃ.
627	κατάθου σὺ τὰ σκεύη ταχέως, χὤπως ἐρεῖς
628	ἐνταῦθα μηδὲν ψεῦδος.
628b	ἀγορεύω τινὶ
629	ἐμὲ μὴ βασανίζειν ἀθάνατον ὄντʼ· εἰ δὲ μή,
630	αὐτὸς σεαυτὸν αἰτιῶ.
630b	λέγεις δὲ τί;
631	ἀθάνατος εἶναί φημι Διόνυσος Διός,
632	τοῦτον δὲ δοῦλον.
632b	ταῦτʼ ἀκούεις;
632c	φήμʼ ἐγώ.
633	καὶ πολύ γε μᾶλλόν ἐστι μαστιγωτέος·
634	εἴπερ θεὸς γάρ ἐστιν, οὐκ αἰσθήσεται.
635	τί δῆτʼ, ἐπειδὴ καὶ σὺ φῂς εἶναι θεός,
636	οὐ καὶ σὺ τύπτει τὰς ἴσας πληγὰς ἐμοί;
637	δίκαιος ὁ λόγος· χὠπότερόν γʼ ἂν νῷν ἴδῃς
638	κλαύσαντα πρότερον ἢ προτιμήσαντά τι
639	τυπτόμενον, εἶναι τοῦτον ἡγοῦ μὴ θεόν.
640	οὐκ ἔσθʼ ὅπως οὐκ εἶ σὺ γεννάδας ἀνήρ·
641	χωρεῖς γὰρ ἐς τὸ δίκαιον. ἀποδύεσθε δή.
642	πῶς οὖν βασανιεῖς νὼ δικαίως;
642b	ῥᾳδίως·
643	πληγὴν παρὰ πληγὴν ἑκάτερον.
643b	καλῶς λέγεις.
644	ἰδού.
644b	σκόπει νυν ἤν μʼ ὑποκινήσαντʼ ἴδῃς.
645	ἤδη ʼπάταξά σʼ.
645b	οὐ μὰ Δίʼ.
645c	οὐδʼ ἐμοὶ δοκεῖς.
646	ἀλλʼ εἶμʼ ἐπὶ τονδὶ καὶ πατάξω.
646b	πηνίκα;
647	καὶ δὴ ʼπάταξα.
647b	κᾆτα πῶς οὐκ ἔπταρον;
648	οὐκ οἶδα· τουδὶ δʼ αὖθις ἀποπειράσομαι.
649	οὔκουν ἀνύσεις τι; ἀτταταῖ.
649b	τί τἀτταταῖ;
650	μῶν ὠδυνήθης;
650b	οὐ μὰ Δίʼ ἀλλʼ ἐφρόντισα
651	ὁπόθʼ Ἡράκλεια τἀν Διομείοις γίγνεται.
652	ἅνθρωπος ἱερός. δεῦρο πάλιν βαδιστέον.
653	ἰοὺ ἰού.
653b	τί ἔστιν;
653c	ἱππέας ὁρῶ.
654	τί δῆτα κλάεις;
654b	κρομμύων ὀσφραίνομαι.
655	ἐπεὶ προτιμᾷς γʼ οὐδέν.
655b	οὐδέν μοι μέλει.
656	βαδιστέον τἄρʼ ἐστὶν ἐπὶ τονδὶ πάλιν.
657	οἴμοι.
657b	τί ἔστι;
657c	τὴν ἄκανθαν ἐξελε.
658	τί τὸ πρᾶγμα τουτί; δεῦρο πάλιν βαδιστέον.
659	Ἄπολλον—ὅς που Δῆλον ἢ Πυθῶνʼ ἔχεις.
660	ἤλγησεν· οὐκ ἤκουσας;
660b	οὐκ ἔγωγʼ, ἐπεὶ
661	ἴαμβον Ἱππώνακτος ἀνεμιμνῃσκόμην.
662	οὐδὲν ποιεῖς γάρ· ἀλλὰ τὰς λαγόνας σπόδει.
663	μὰ τὸν Δίʼ ἀλλʼ ἤδη πάρεχε τὴν γαστέρα.
664	Πόσειδον
664b	ἤλγησέν τις.
665	ὃς Αἰγαίου πρῶνας ἢ γλαυκᾶς μέδεις ἁλὸς ἐν βένθεσιν.
668	οὔ τοι μὰ τὴν Δήμητρα δύναμαί πω μαθεῖν
669	ὁπότερος ὑμῶν ἐστι θεός. ἀλλʼ εἴσιτον·
670	ὁ δεσπότης γὰρ αὐτὸς ὑμᾶς γνώσεται
671	χἠ Φερρέφατθʼ, ἅτʼ ὄντε κἀκείνω θεώ.
672	ὀρθῶς λέγεις· ἐβουλόμην δʼ ἂν τοῦτό σε
673	πρότερον νοῆσαι, πρὶν ἐμὲ τὰς πληγὰς λαβεῖν.
675	Μοῦσα χορῶν ἱερῶν· ἐπίβηθι καὶ ἔλθʼ ἐπὶ τέρψιν ἀοιδᾶς ἐμᾶς,
676	τὸν πολὺν ὀψομένη λαῶν· ὄχλον, οὗ σοφίαι
677	μυρίαι κάθηνται
678	φιλοτιμότεραι Κλεοφῶντος, ἐφʼ οὗ δὴ χείλεσιν ἀμφιλάλοις
680	δεινὸν ἐπιβρέμεται
681	Θρῃκία χελιδὼν
682	†ἐπὶ βάρβαρον ἑζομένη πέταλον· †
683	κελαδεῖ δʼ ἐπίκλαυτον ἀηδόνιον νόμον, ὡς ἀπολεῖται,
685	κἂν ἴσαι γένωνται.
686	τὸν ἱερὸν χορὸν δίκαιόν ἐστι χρηστὰ τῇ πόλει
687	ξυμπαραινεῖν καὶ διδάσκειν. πρῶτον οὖν ἡμῖν δοκεῖ
688	ἐξισῶσαι τοὺς πολίτας κἀφελεῖν τὰ δείματα,
689	κεἴ τις ἥμαρτε σφαλείς τι Φρυνίχου παλαίσμασιν,
690	ἐγγενέσθαι φημὶ χρῆναι τοῖς ὀλισθοῦσιν τότε
691	αἰτίαν ἐκθεῖσι λῦσαι τὰς πρότερον ἁμαρτίας.
692	εἶτʼ ἄτιμόν φημι χρῆναι μηδένʼ εἶνʼ ἐν τῇ πόλει·
693	καὶ γὰρ αἰσχρόν ἐστι τοὺς μὲν ναυμαχήσαντας μίαν
694	καὶ Πλαταιᾶς εὐθὺς εἶναι κἀντὶ δούλων δεσπότας.
695	κοὐδὲ ταῦτʼ ἔγωγʼ ἔχοιμʼ ἂν μὴ οὐ καλῶς φάσκειν ἔχειν,
696	ἀλλʼ ἐπαινῶ· μόνα γὰρ αὐτὰ νοῦν ἔχοντʼ ἐδράσατε.
697	πρὸς δὲ τούτοις εἰκὸς ὑμᾶς, οἳ μεθʼ ὑμῶν πολλὰ δὴ
698	χοἰ πατέρες ἐναυμάχησαν καὶ προσήκουσιν γένει,
699	τὴν μίαν ταύτην παρεῖναι ξυμφορὰν αἰτουμένοις.
700	ἀλλὰ τῆς ὀργῆς ἀνέντες ὦ σοφώτατοι φύσει
701	πάντας ἀνθρώπους ἑκόντες συγγενεῖς κτησώμεθα
702	κἀπιτίμους καὶ πολίτας, ὅστις ἂν ξυνναυμαχῇ.
703	εἰ δὲ ταῦτʼ ὀγκωσόμεσθα κἀποσεμνυνούμεθα,
704	τὴν πόλιν καὶ ταῦτʼ ἔχοντες κυμάτων ἐν ἀγκάλαις,
705	ὑστέρῳ χρόνῳ ποτʼ αὖθις εὖ φρονεῖν οὐ δόξομεν.
706	εἰ δʼ ἐγὼ ὀρθὸς ἰδεῖν βίον ἀνέρος ἢ τρόπον ὅστις ἔτʼ
707	οἰμώξεται,
708	οὐ πολὺν οὐδʼ ὁ πίθηκος οὗτος ὁ νῦν ἐνοχλῶν,
709	Κλειγένης ὁ μικρός,
710	ὁ πονηρότατος βαλανεὺς ὁπόσοι κρατοῦσι κυκησιτέφρου
711	ψευδολίτρου κονίας
712	καὶ Κιμωλίας γῆς,
713	χρόνον ἐνδιατρίψει· ἰδὼν δὲ τάδʼ οὐκ
715	εἰρηνικὸς ἔσθʼ, ἵνα μή ποτε κἀποδυθῇ μεθύων ἄνευ
716	ξύλου βαδίζων.
718	πολλάκις γʼ ἡμῖν ἔδοξεν ἡ πόλις πεπονθέναι
719	ταὐτὸν ἔς τε τῶν πολιτῶν τοὺς καλούς τε κἀγαθοὺς
720	ἔς τε τἀρχαῖον νόμισμα καὶ τὸ καινὸν χρυσίον.
721	οὔτε γὰρ τούτοισιν οὖσιν οὐ κεκιβδηλευμένοις,
722	ἀλλὰ καλλίστοις ἁπάντων, ὡς δοκεῖ, νομισμάτων
723	καὶ μόνοις ὀρθῶς κοπεῖσι καὶ κεκωδωνισμένοις
724	ἔν τε τοῖς Ἕλλησι καὶ τοῖς βαρβάροισι πανταχοῦ
725	χρώμεθʼ οὐδέν, ἀλλὰ τούτοις τοῖς πονηροῖς χαλκίοις
726	χθές τε καὶ πρώην κοπεῖσι τῷ κακίστῳ κόμματι.
727	τῶν πολιτῶν θʼ οὓς μὲν ἴσμεν εὐγενεῖς καὶ σώφρονας
728	ἄνδρας ὄντας καὶ δικαίους καὶ καλούς τε κἀγαθοὺς
729	καὶ τραφέντας ἐν παλαίστραις καὶ χοροῖς καὶ μουσικῇ,
730	προυσελοῦμεν, τοῖς δὲ χαλκοῖς καὶ ξένοις καὶ πυρρίαις
731	καὶ πονηροῖς κἀκ πονηρῶν εἰς ἅπαντα χρώμεθα
732	ὑστάτοις ἀφιγμένοισιν, οἷσιν ἡ πόλις πρὸ τοῦ
733	οὐδὲ φαρμακοῖσιν εἰκῇ ῥᾳδίως ἐχρήσατʼ ἄν.
734	ἀλλὰ καὶ νῦν ὦνόητοι μεταβαλόντες τοὺς τρόπους
735	χρῆσθε τοῖς χρηστοῖσιν αὖθις· καὶ κατορθώσασι γὰρ
736	εὔλογον, κἄν τι σφαλῆτʼ, ἐξ ἀξίου γοῦν τοῦ ξύλου,
737	ἤν τι καὶ πάσχητε, πάσχειν τοῖς σοφοῖς δοκήσετε.
738	νὴ τὸν Δία τὸν σωτῆρα γεννάδας ἀνὴρ
739	ὁ δεσπότης σου.
739b	πῶς γὰρ οὐχὶ γεννάδας,
740	ὅστις γε πίνειν οἶδε καὶ βινεῖν μόνον;
741	τὸ δὲ μὴ πατάξαι σʼ ἐξελεγχθέντʼ ἄντικρυς,
742	ὅτι δοῦλος ὢν ἔφασκες εἶναι δεσπότης.
743	ᾤμωξε μέντἄν.
743b	τοῦτο μέντοι δουλικὸν
744	εὐθὺς πεποίηκας, ὅπερ ἐγὼ χαίρω ποιῶν.
745	χαίρεις, ἱκετεύω;
745b	μἀλλʼ ἐποπτεύειν δοκῶ,
746	ὅταν καταράσωμαι λάθρᾳ τῷ δεσπότῃ.
747	τί δὲ τονθορύζων, ἡνίκʼ ἂν πληγὰς λαβὼν
748	πολλὰς ἀπίῃς θύραζε;
748b	καὶ τοῦθʼ ἥδομαι.
749	τί δὲ πολλὰ πράττων;
749b	ὡς μὰ Δίʼ οὐδὲν οἶδʼ ἐγώ.
750	ὁμόγνιε Ζεῦ· καὶ παρακούων δεσποτῶν
751	ἅττʼ ἂν λαλῶσι;
751b	μἀλλὰ πλεῖν ἢ μαίνομαι.
752	τί δὲ τοῖς θύραζε ταῦτα καταλαλῶν;
752b	ἐγώ;
753	μὰ Δίʼ ἀλλʼ ὅταν δρῶ τοῦτο, κἀκμιαίνομαι.
754	ὦ Φοῖβʼ Ἄπολλον ἔμβαλέ μοι τὴν δεξιάν,
755	καὶ δὸς κύσαι καὐτὸς κύσον, καί μοι φράσον
756	πρὸς Διός, ὃς ἡμῖν ἐστιν ὁμομαστιγίας,
757	τίς οὗτος οὕνδον ἐστὶ θόρυβος καὶ βοὴ
758	χὠ λοιδορησμός;
758b	Αἰσχύλου κεὐριπίδου.
759	ἆ.
759b	πρᾶγμα πρᾶγμα μέγα κεκίνηται μέγα
760	ἐν τοῖς νεκροῖσι καὶ στάσις πολλὴ πάνυ.
761	ἐκ τοῦ;
761b	νόμος τις ἐνθάδʼ ἐστὶ κείμενος
762	ἀπὸ τῶν τεχνῶν ὅσαι μεγάλαι καὶ δεξιαί,
763	τὸν ἄριστον ὄντα τῶν ἑαυτοῦ συντέχνων
764	σίτησιν αὐτὸν ἐν πρυτανείῳ λαμβάνειν
765	θρόνον τε τοῦ Πλούτωνος ἑξῆς—
765b	μανθάνω.
766	ἕως ἀφίκοιτο τὴν τέχνην σοφώτερος
767	ἕτερός τις αὐτοῦ· τότε δὲ παραχωρεῖν ἔδει.
768	τί δῆτα τουτὶ τεθορύβηκεν Αἰσχύλον;
769	ἐκεῖνος εἶχε τὸν τραγῳδικὸν θρόνον,
770	ὡς ὢν κράτιστος τὴν τέχνην.
770b	νυνὶ δὲ τίς;
771	ὅτε δὴ κατῆλθʼ Εὐριπίδης, ἐπεδείκνυτο
772	τοῖς λωποδύταις καὶ τοῖσι βαλλαντιοτόμοις
773	καὶ τοῖσι πατραλοίαισι καὶ τοιχωρύχοις,
774	ὅπερ ἔστʼ ἐν Ἅιδου πλῆθος, οἱ δʼ ἀκροώμενοι
775	τῶν ἀντιλογιῶν καὶ λυγισμῶν καὶ στροφῶν
776	ὑπερεμάνησαν κἀνόμισαν σοφώτατον·
777	κἄπειτʼ ἐπαρθεὶς ἀντελάβετο τοῦ θρόνου,
778	ἵνʼ Αἰσχύλος καθῆστο.
778b	κοὐκ ἐβάλλετο;
779	μὰ Δίʼ ἀλλʼ ὁ δῆμος ἀνεβόα κρίσιν ποιεῖν
780	ὁπότερος εἴη τὴν τέχνην σοφώτερος.
781	ὁ τῶν πανούργων;
781b	νὴ Δίʼ οὐράνιόν γʼ ὅσον.
782	μετʼ Αἰσχύλου δʼ οὐκ ἦσαν ἕτεροι σύμμαχοι;
783	ὀλίγον τὸ χρηστόν ἐστιν, ὥσπερ ἐνθάδε.
784	τί δῆθʼ ὁ Πλούτων δρᾶν παρασκευάζεται;
785	ἀγῶνα ποιεῖν αὐτίκα μάλα καὶ κρίσιν
786	κἄλεγχον αὐτῶν τῆς τέχνης.
786b	κἄπειτα πῶς
787	οὐ καὶ Σοφοκλέης ἀντελάβετο τοῦ θρόνου;
788	μὰ Δίʼ οὐκ ἐκεῖνος, ἀλλʼ ἔκυσε μὲν Αἰσχύλον,
789	ὅτε δὴ κατῆλθε, κἀνέβαλε τὴν δεξιάν,
790	κἀκεῖνος ὑπεχώρησεν αὐτῷ τοῦ θρόνου·
791	νυνὶ δʼ ἔμελλεν, ὡς ἔφη Κλειδημίδης,
792	ἔφεδρος καθεδεῖσθαι· κἂν μὲν Αἰσχύλος κρατῇ,
793	ἕξειν κατὰ χώραν· εἰ δὲ μή, περὶ τῆς τέχνης
794	διαγωνιεῖσθʼ ἔφασκε πρός γʼ Εὐριπίδην.
795	τὸ χρῆμʼ ἄρʼ ἔσται;
795b	νὴ Δίʼ ὀλίγον ὕστερον.
796	κἀνταῦθα δὴ τὰ δεινὰ κινηθήσεται.
797	καὶ γὰρ ταλάντῳ μουσικὴ σταθμήσεται—
798	τί δέ; μειαγωγήσουσι τὴν τραγῳδίαν;
799	καὶ κανόνας ἐξοίσουσι καὶ πήχεις ἐπῶν
800	καὶ πλαίσια ξύμπτυκτα—
800b	πλινθεύσουσι γάρ;
801	καὶ διαμέτρους καὶ σφῆνας. ὁ γὰρ Εὐριπίδης
802	κατʼ ἔπος βασανιεῖν φησι τὰς τραγῳδίας.
803	ἦ που βαρέως οἶμαι τὸν Αἰσχύλον φέρειν.
804	ἔβλεψε γοῦν ταυρηδὸν ἐγκύψας κάτω.
805	κρινεῖ δὲ δὴ τίς ταῦτα;
805b	τοῦτʼ ἦν δύσκολον·
806	σοφῶν γὰρ ἀνδρῶν ἀπορίαν ηὑρισκέτην.
807	οὔτε γὰρ Ἀθηναίοισι συνέβαινʼ Αἰσχύλος—
808	πολλοὺς ἴσως ἐνόμιζε τοὺς τοιχωρύχους.
809	λῆρόν τε τἄλλʼ ἡγεῖτο τοῦ γνῶναι πέρι
810	φύσεις ποιητῶν· εἶτα τῷ σῷ δεσπότῃ
811	ἐπέτρεψαν, ὁτιὴ τῆς τέχνης ἔμπειρος ἦν.
812	ἀλλʼ εἰσίωμεν· ὡς ὅταν γʼ οἱ δεσπόται
813	ἐσπουδάκωσι, κλαύμαθʼ ἡμῖν γίγνεται.
814	ἦ που δεινὸν ἐριβρεμέτας χόλον ἔνδοθεν ἕξει,
815	ἡνίκʼ ἂν ὀξύλαλον παρίδῃ θήγοντος ὀδόντα
816	ἀντιτέχνου· τότε δὴ μανίας ὑπὸ δεινῆς
817	ὄμματα στροβήσεται. 
818	ἔσται δʼ ἱππολόφων τε λόγων κορυθαίολα νείκη
819	σχινδαλάμων τε παραξόνια σμιλεύματά τʼ ἔργων,
820	φωτὸς ἀμυνομένου φρενοτέκτονος ἀνδρὸς
821	ῥήμαθʼ ἱπποβάμονα.
822	φρίξας δʼ αὐτοκόμου λοφιᾶς λασιαύχενα χαίταν,
823	δεινὸν ἐπισκύνιον ξυνάγων βρυχώμενος ἥσει
824	ῥήματα γομφοπαγῆ πινακηδὸν ἀποσπῶν
825	γηγενεῖ φυσήματι·
826	ἔνθεν δὴ στοματουργὸς ἐπῶν βασανίστρια λίσφη
827	γλῶσσʼ ἀνελισσομένη φθονεροὺς κινοῦσα χαλινοὺς
828	ῥήματα δαιομένη καταλεπτολογήσει
829	πλευμόνων πολὺν πόνον.
830	οὐκ ἂν μεθείμην τοῦ θρόνου, μὴ νουθέτει.
831	κρείττων γὰρ εἶναί φημι τούτου τὴν τέχνην.
832	Αἰσχύλε τί σιγᾷς; αἰσθάνει γὰρ τοῦ λόγου.
833	ἀποσεμνυνεῖται πρῶτον, ἅπερ ἑκάστοτε
834	ἐν ταῖς τραγῳδίαισιν ἐτερατεύετο.
835	ὦ δαιμόνιʼ ἀνδρῶν μὴ μεγάλα λίαν λέγε.
836	ἐγᾦδα τοῦτον καὶ διέσκεμμαι πάλαι,
837	ἄνθρωπον ἀγριοποιὸν αὐθαδόστομον,
838	ἔχοντʼ ἀχάλινον ἀκρατὲς ἀπύλωτον στόμα,
839	ἀπεριλάλητον κομποφακελορρήμονα.
840	ἄληθες ὦ παῖ τῆς ἀρουραίας θεοῦ;
841	σὺ δή με ταῦτʼ ὦ στωμυλιοσυλλεκτάδη
842	καὶ πτωχοποιὲ καὶ ῥακιοσυρραπτάδη;
843	ἀλλʼ οὔ τι χαίρων αὔτʼ ἐρεῖς.
843b	παῦʼ Αἰσχύλε,
844	καὶ μὴ πρὸς ὀργὴν σπλάγχνα θερμήνῃς κότῳ.
845	οὐ δῆτα πρίν γʼ ἂν τοῦτον ἀποφήνω σαφῶς
846	τὸν χωλοποιὸν οἷος ὢν θρασύνεται.
847	ἄρνʼ ἄρνα μέλανα παῖδες ἐξενέγκατε·
848	τυφὼς γὰρ ἐκβαίνειν παρασκευάζεται.
849	ὦ Κρητικὰς μὲν συλλέγων μονῳδίας,
850	γάμους δʼ ἀνοσίους ἐσφέρων ἐς τὴν τέχνην.
851	ἐπίσχες οὗτος ὦ πολυτίμητʼ Αἰσχύλε.
852	ἀπὸ τῶν χαλαζῶν δʼ ὦ πόνηρʼ Εὐριπίδη
853	ἄναγε σεαυτὸν ἐκποδών, εἰ σωφρονεῖς,
854	ἵνα μὴ κεφαλαίῳ τὸν κρόταφόν σου ῥήματι
855	θενὼν ὑπʼ ὀργῆς ἐκχέῃ τὸν Τήλεφον·
856	σὺ δὲ μὴ πρὸς ὀργὴν Αἰσχύλʼ ἀλλὰ πρᾳόνως
857	ἔλεγχʼ ἐλέγχου· λοιδορεῖσθαι δʼ οὐ πρέπει
858	ἄνδρας ποιητὰς ὥσπερ ἀρτοπώλιδας.
859	σὺ δʼ εὐθὺς ὥσπερ πρῖνος ἐμπρησθεὶς βοᾷς.
860	ἕτοιμός εἰμʼ ἔγωγε, κοὐκ ἀναδύομαι,
861	δάκνειν δάκνεσθαι πρότερος, εἰ τούτῳ δοκεῖ,
862	τἄπη, τὰ μέλη, τὰ νεῦρα τῆς τραγῳδίας,
863	καὶ νὴ Δία τὸν Πηλέα γε καὶ τὸν Αἴολον
864	καὶ τὸν Μελέαγρον κἄτι μάλα τὸν Τήλεφον.
865	τί δαὶ σὺ βουλεύει ποιεῖν; λέγʼ Αἰσχύλε.
866	ἐβουλόμην μὲν οὐκ ἐρίζειν ἐνθάδε·
867	οὐκ ἐξ ἴσου γάρ ἐστιν ἁγὼν νῷν.
867b	τί δαί;
868	ὅτι ἡ ποίησις οὐχὶ συντέθνηκέ μοι,
869	τούτῳ δὲ συντέθνηκεν, ὥσθʼ ἕξει λέγειν.
870	ὅμως δʼ ἐπειδή σοι δοκεῖ, δρᾶν ταῦτα χρή.
871	ἴθι νυν λιβανωτὸν δεῦρό τις καὶ πῦρ δότω.
872	ὅπως ἂν εὔξωμαι πρὸ τῶν σοφισμάτων
873	ἀγῶνα κρῖναι τόνδε μουσικώτατα·
874	ὑμεῖς δὲ ταῖς Μούσαις τι μέλος ὑπᾴσατε.
875	ὦ Διὸς ἐννέα παρθένοι ἁγναὶ
876	Μοῦσαι, λεπτολόγους ξυνετὰς φρένας αἳ καθορᾶτε
877	ἀνδρῶν γνωμοτύπων, ὅταν εἰς ἔριν ὀξυμερίμνοις
878	ἔλθωσι στρεβλοῖσι παλαίσμασιν ἀντιλογοῦντες,
879	ἔλθετʼ ἐποψόμεναι δύναμιν
880	δεινοτάτοιν στομάτοιν πορίσασθαι
881	ῥήματα καὶ παραπρίσματʼ ἐπῶν.
882	νῦν γὰρ ἀγὼν σοφίας ὁ μέγας χωρεῖ πρὸς ἔργον ἤδη.
885	εὔχεσθε δὴ καὶ σφώ τι πρὶν τἄπη λέγειν.
886	Δήμητερ ἡ θρέψασα τὴν ἐμὴν φρένα,
887	εἶναί με τῶν σῶν ἄξιον μυστηρίων.
888	ἐπίθες λαβὼν δὴ καὶ σὺ λιβανωτόν.
888b	καλῶς·
889	ἕτεροι γάρ εἰσιν οἷσιν εὔχομαι θεοῖς.
890	ἴδιοί τινές σοι, κόμμα καινόν;
890b	καὶ μάλα.
891	ἴθι δὴ προσεύχου τοῖσιν ἰδιώταις θεοῖς.
892	αἰθὴρ ἐμὸν βόσκημα καὶ γλώσσης στρόφιγξ
893	καὶ ξύνεσι καὶ μυκτῆρες ὀσφραντήριοι,
894	ὀρθῶς μʼ ἐλέγχειν ὧν ἂν ἅπτωμαι λόγων.
895	καὶ μὴν ἡμεῖς ἐπιθυμοῦμεν
896	παρὰ σοφοῖν ἀνδροῖν ἀκοῦσαι
896a	τίνα λόγων ἐμμέλειαν
897	ἔπιτε δαΐαν ὁδόν.
898	γλῶσσα μὲν γὰρ ἠγρίωται,
899	λῆμα δʼ οὐκ ἄτολμον ἀμφοῖν,
899a	οὐδʼ ἀκίνητοι φρένες.
900	προσδοκᾶν οὖν εἰκός ἐστι
901	τὸν μὲν ἀστεῖόν τι λέξειν
902	καὶ κατερρινημένον,
903	τὸν δʼ ἀνασπῶντʼ αὐτοπρέμνοις
903a	τοῖς λόγοισιν
904	ἐμπεσόντα συσκεδᾶν πολλὰς
904a	ἀλινδήθρας ἐπῶν.
905	ἀλλʼ ὡς τάχιστα χρὴ λέγειν· οὕτω δʼ ὅπως ἐρεῖτον
906	ἀστεῖα καὶ μήτʼ εἰκόνας μήθʼ οἷʼ ἂν ἄλλος εἴποι.
907	καὶ μὴν ἐμαυτὸν μέν γε τὴν ποίησιν οἷός εἰμι,
908	ἐν τοῖσιν ὑστάτοις φράσω, τοῦτον δὲ πρῶτʼ ἐλέγξω,
909	ὡς ἦν ἀλαζὼν καὶ φέναξ οἵοις τε τοὺς θεατὰς
910	ἐξηπάτα μώρους λαβὼν παρὰ Φρυνίχῳ τραφέντας.
911	πρώτιστα μὲν γὰρ ἕνα τινʼ ἂν καθῖσεν ἐγκαλύψας,
912	Ἀχιλλέα τινʼ ἢ Νιόβην, τὸ πρόσωπον οὐχὶ δεικνύς,
913	πρόσχημα τῆς τραγῳδίας, γρύζοντας οὐδὲ τουτί.
914	μὰ τὸν Δίʼ οὐ δῆθʼ.
914b	ὁ δὲ χορός γʼ ἤρειδεν ὁρμαθοὺς ἂν
915	μελῶν ἐφεξῆς τέτταρας ξυνεχῶς ἄν οἱ δʼ ἐσίγων.
916	ἐγὼ δʼ ἔχαιρον τῇ σιωπῇ, καί με τοῦτʼ ἔτερπεν
917	οὐχ ἧττον ἢ νῦν οἱ λαλοῦντες.
917b	ἠλίθιος γὰρ ἦσθα,
918	σάφʼ ἴσθι.
918b	κἀμαυτῷ δοκῶ. τί δὲ ταῦτʼ ἔδρασʼ ὁ δεῖνα;
919	ὑπʼ ἀλαζονείας, ἵνʼ ὁ θεατὴς προσδοκῶν καθοῖτο,
920	ὁπόθʼ ἡ Νιόβη τι φθέγξεται· τὸ δρᾶμα δʼ ἂν διῄει.
921	ὢ παμπόνηρος, οἷʼ ἄρʼ ἐφενακιζόμην ὑπʼ αὐτοῦ.
922	τί σκορδινᾷ καὶ δυσφορεῖς;
922b	ὅτι αὐτὸν ἐξελέγχω.
923	κἄπειτʼ ἐπειδὴ ταῦτα ληρήσειε καὶ τὸ δρᾶμα
924	ἤδη μεσοίη, ῥήματʼ ἂν βόεια δώδεκʼ εἶπεν,
925	ὀφρῦς ἔχοντα καὶ λόφους, δείνʼ ἄττα μορμορωπά,
926	ἄγνωτα τοῖς θεωμένοις.
926b	οἴμοι τάλας.
926c	σιώπα.
927	σαφὲς δʼ ἂν εἶπεν οὐδὲ ἕν—
927b	μὴ πρῖε τοὺς ὀδόντας.
928	ἀλλʼ ἢ Σκαμάνδρους ἢ τάφρους ἢ ʼπʼ ἀσπίδων ἐπόντας
929	γρυπαιέτους χαλκηλάτους καὶ ῥήμαθʼ ἱππόκρημνα,
930	ἃ ξυμβαλεῖν οὐ ῥᾴδιʼ ἦν.
930b	νὴ τοὺς θεοὺς ἐγὼ γοῦν
931	ἤδη ποτʼ ἐν μακρῷ χρόνῳ νυκτὸς διηγρύπνησα
932	τὸν ξουθὸν ἱππαλεκτρυόνα ζητῶν τίς ἐστιν ὄρνις.
933	σημεῖον ἐν ταῖς ναυσὶν ὦμαθέστατʼ ἐνεγέγραπτο.
934	ἐγὼ δὲ τὸν Φιλοξένου γʼ ᾤμην Ἔρυξιν εἶναι.
935	εἶτʼ ἐν τραγῳδίαις ἐχρῆν κἀλεκτρυόνα ποιῆσαι;
936	σὺ δʼ ὦ θεοῖσιν ἐχθρὲ ποῖʼ ἄττʼ ἐστὶν ἅττʼ ἐποίεις;
937	οὐχ ἱππαλεκτρυόνας μὰ Δίʼ οὐδὲ τραγελάφους, ἅπερ σύ,
938	ἃν τοῖσι παραπετάσμασιν τοῖς Μηδικοῖς γράφουσιν·
939	ἀλλʼ ὡς παρέλαβον τὴν τέχνην παρὰ σοῦ τὸ πρῶτον εὐθὺς
940	οἰδοῦσαν ὑπὸ κομπασμάτων καὶ ῥημάτων ἐπαχθῶν,
941	ἴσχνανα μὲν πρώτιστον αὐτὴν καὶ τὸ βάρος ἀφεῖλον
942	ἐπυλλίοις καὶ περιπάτοις καὶ τευτλίοισι λευκοῖς,
943	χυλὸν διδοὺς στωμυλμάτων ἀπὸ βιβλίων ἀπηθῶν·
944	εἶτʼ ἀνέτρεφον μονῳδίαις—
944b	Κηφισοφῶντα μιγνύς.
945	εἶτʼ οὐκ ἐλήρουν ὅ τι τύχοιμʼ οὐδʼ ἐμπεσὼν ἔφυρον,
946	ἀλλʼ οὑξιὼν πρώτιστα μέν μοι τὸ γένος εἶπʼ ἂν εὐθὺς
947	τοῦ δράματος.
947b	κρεῖττον γὰρ ἦν σοι νὴ Δίʼ ἢ τὸ σαυτοῦ.
948	ἔπειτʼ ἀπὸ τῶν πρώτων ἐπῶν οὐδὲν παρῆκʼ ἂν ἀργόν,
949	ἀλλʼ ἔλεγεν ἡ γυνή τέ μοι χὠ δοῦλος οὐδὲν ἧττον,
950	χὠ δεσπότης χἠ παρθένος χἠ γραῦς ἄν.
950b	εἶτα δῆτα
951	οὐκ ἀποθανεῖν σε ταῦτʼ ἐχρῆν τολμῶντα;
951b	μὰ τὸν Ἀπόλλω·
952	δημοκρατικὸν γὰρ αὔτʼ ἔδρων.
952b	τοῦτο μὲν ἔασον ὦ τᾶν.
953	οὐ σοὶ γάρ ἐστι περίπατος κάλλιστα περί γε τούτου.
954	ἔπειτα τουτουσὶ λαλεῖν ἐδίδαξα—
954b	φημὶ κἀγώ.
955	ὡς πρὶν διδάξαι γʼ ὤφελες μέσος διαρραγῆναι.
956	λεπτῶν τε κανόνων ἐσβολὰς ἐπῶν τε γωνιασμούς,
957	νοεῖν ὁρᾶν ξυνιέναι στρέφειν ἐρᾶν τεχνάζειν,
958	κάχʼ ὑποτοπεῖσθαι, περινοεῖν ἅπαντα—
958b	φημὶ κἀγώ.
959	οἰκεῖα πράγματʼ εἰσάγων, οἷς χρώμεθʼ,οἷς ξύνεσμεν,
960	ἐξ ὧν γʼ ἂν ἐξηλεγχόμην· ξυνειδότες γὰρ οὗτοι
961	ἤλεγχον ἄν μου τὴν τέχνην· ἀλλʼ οὐκ ἐκομπολάκουν
962	ἀπὸ τοῦ φρονεῖν ἀποσπάσας, οὐδʼ ἐξέπληττον αὐτούς,
963	Κύκνους ποιῶν καὶ Μέμνονας κωδωνοφαλαροπώλους.
964	γνώσει δὲ τοὺς τούτου τε κἀμοὺς ἑκατέρου μαθητάς.
965	τουτουμενὶ Φορμίσιος Μεγαίνετός θʼ ὁ Μανῆς,
966	σαλπιγγολογχυπηνάδαι, σαρκασμοπιτυοκάμπται,
967	οὑμοὶ δὲ Κλειτοφῶν τε καὶ Θηραμένης ὁ κομψός.
968	Θηραμένης; σοφός γʼ ἀνὴρ καὶ δεινὸς ἐς τὰ πάντα,
969	ὃς ἢν κακοῖς που περιπέσῃ καὶ πλησίον παραστῇ,
970	πέπτωκεν ἔξω τῶν κακῶν, οὐ Χῖος ἀλλὰ Κεῖος.
971	τοιαῦτα μέντοὐγὼ φρονεῖν
972	τούτοισιν εἰσηγησάμην,
973	λογισμὸν ἐνθεὶς τῇ τέχνῃ
974	καὶ σκέψιν, ὥστʼ ἤδη νοεὶν
975	ἅπαντα καὶ διειδέναι
976	τά τʼ ἄλλα καὶ τὰς οἰκίας
977	οἰκεῖν ἄμεινον ἢ πρὸ τοῦ
978	κἀνασκοπεῖν, πῶς τοῦτʼ ἔχει;
979	ποῦ μοι τοδί; τίς τοῦτʼ ἔλαβε;
980	νὴ τοὺς θεοὺς νῦν γοῦν Ἀθηναίων
981	ἅπας τις εἰσιὼν
982	κέκραγε πρὸς τοὺς οἰκέτας
983	ζητεῖ τε, ποῦ ʼστιν ἡ χύτρα;
984	τίς τὴν κεφαλὴν ἀπεδήδοκεν
985	τῆς μαινίδος; τὸ τρύβλιον
986	τὸ περυσινὸν τέθνηκέ μοι·
987	ποῦ τὸ σκόροδον τὸ χθιζινόν;
988	τίς τῆς ἐλάας παρέτραγεν;
989	τέως δʼ ἀβελτερώτατοι
990	κεχηνότες Μαμμάκυθοι
991	Μελιτίδαι καθῆντο.
992	τάδε μὲν λεύσσεις φαίδιμʼ Ἀχιλλεῦ·
993	σὺ δὲ τί φέρε πρὸς ταῦτα λέξεις;
994	μόνον ὅπως 
994a	μή σʼ ὁ θυμὸς ἁρπάσας
995	ἐκτὸς οἴσει τῶν ἐλαῶν·
996	δεινὰ γὰρ κατηγόρηκεν.
997	ἀλλʼ ὅπως ὦ γεννάδα
998	μὴ πρὸς ὀργὴν ἀντιλέξεις,
999	ἀλλὰ συστείλας ἄκροισι
1000	χρώμενος τοῖς ἱστίοις,
1001	εἶτα μᾶλλον μᾶλλον ἄξεις
1002	καὶ φυλάξεις,
1003	ἡνίκʼ ἂν τὸ πνεῦμα λεῖον
1003a	καὶ καθεστηκὸς λάβῃς. 
1004	ἀλλʼ ὦ πρῶτος τῶν Ἑλλήνων πυργώσας ῥήματα σεμνὰ
1005	καὶ κοσμήσας τραγικὸν λῆρον, θαρρῶν τὸν κρουνὸν ἀφίει.
1006	θυμοῦμαι μὲν τῇ ξυντυχίᾳ, καὶ μου τὰ σπλάγχνʼ ἀγανακτεῖ,
1007	εἰ πρὸς τοῦτον δεῖ μʼ ἀντιλέγειν· ἵνα μὴ φάσκῃ δʼ ἀπορεῖν με,
1008	ἀπόκριναί μοι, τίνος οὕνεκα χρὴ θαυμάζειν ἄνδρα ποιητήν;
1009	δεξιότητος καὶ νουθεσίας, ὅτι βελτίους τε ποιοῦμεν
1010	τοὺς ἀνθρώπους ἐν ταῖς πόλεσιν.
1010b	τοῦτʼ οὖν εἰ μὴ πεποίηκας,
1011	ἀλλʼ ἐκ χρηστῶν καὶ γενναίων μοχθηροτάτους ἀπέδειξας,
1012	τί παθεῖν φήσεις ἄξιος εἶναι;
1012b	τεθνάναι· μὴ τοῦτον ἐρώτα.
1013	σκέψαι τοίνυν οἵους αὐτοὺς παρʼ ἐμοῦ παρεδέξατο πρῶτον,
1014	εἰ γενναίους καὶ τετραπήχεις, καὶ μὴ διαδρασιπολίτας,
1015	μηδʼ ἀγοραίους μηδὲ κοβάλους ὥσπερ νῦν μηδὲ πανούργους,
1016	ἀλλὰ πνέοντας δόρυ καὶ λόγχας καὶ λευκολόφους τρυφαλείας
1017	καὶ πήληκας καὶ κνημῖδας καὶ θυμοὺς ἑπταβοείους.
1018	καὶ δὴ χωρεῖ τουτὶ τὸ κακόν· κρανοποιῶν αὖ μʼ ἐπιτρίψει.
1019	καὶ τί σὺ δράσας οὕτως αὐτοὺς γενναίους ἐξεδίδαξας;
1020	Αἰσχύλε λέξον, μηδʼ αὐθάδως σεμνυνόμενος χαλέπαινε.
1021	δρᾶμα ποιήσας Ἄρεως μεστόν.
1021b	ποῖον;
1021c	τοὺς ἕπτʼ ἐπὶ Θήβας·
1022	ὃ θεασάμενος πᾶς ἄν τις ἀνὴρ ἠράσθη δάιος εἶναι.
1023	τουτὶ μέν σοι κακὸν εἴργασται· Θηβαίους γὰρ πεποίηκας
1024	ἀνδρειοτέρους ἐς τὸν πόλεμον, καὶ τούτου γʼ οὕνεκα τύπτου.
1025	ἀλλʼ ὑμῖν αὔτʼ ἐξῆν ἀσκεῖν, ἀλλʼ οὐκ ἐπὶ τοῦτʼ ἐτράπεσθε.
1026	εἶτα διδάξας Πέρσας μετὰ τοῦτʼ ἐπιθυμεῖν ἐξεδίδαξα
1027	νικᾶν ἀεὶ τοὺς ἀντιπάλους, κοσμήσας ἔργον ἄριστον.
1028	ἐχάρην γοῦν, †ἡνίκʼ ἤκουσα περὶ Δαρείου τεθνεῶτος,†
1029	ὁ χορὸς δʼ εὐθὺς τὼ χεῖρʼ ὡδὶ συγκρούσας εἶπεν ἰαυοῖ.
1030	ταῦτα γὰρ ἄνδρας χρὴ ποιητὰς ἀσκεῖν. σκέψαι γὰρ ἀπʼ ἀρχῆς
1031	ὡς ὠφέλιμοι τῶν ποιητῶν οἱ γενναῖοι γεγένηνται.
1032	Ὀρφεὺς μὲν γὰρ τελετάς θʼ ἡμῖν κατέδειξε φόνων τʼ ἀπέχεσθαι,
1033	Μουσαῖος δʼ ἐξακέσεις τε νόσων καὶ χρησμούς, Ἡσίοδος δὲ
1034	γῆς ἐργασίας, καρπῶν ὥρας, ἀρότους· ὁ δὲ θεῖος Ὅμηρος
1035	ἀπὸ τοῦ τιμὴν καὶ κλέος ἔσχεν πλὴν τοῦδʼ ὅτι χρήστʼ ἐδίδαξεν,
1036	τάξεις ἀρετὰς ὁπλίσεις ἀνδρῶν;
1036b	καὶ μὴν οὐ Παντακλέα γε
1037	ἐδίδαξεν ὅμως τὸν σκαιότατον· πρώην γοῦν, ἡνίκʼ ἔπεμπεν,
1038	τὸ κράνος πρῶτον περιδησάμενος τὸν λόφον ἤμελλʼ ἐπιδήσειν.
1039	ἀλλʼ ἄλλους τοι πολλοὺς ἀγαθούς, ὧν ἦν καὶ Λάμαχος ἥρως·
1040	ὅθεν ἡμὴ φρὴν ἀπομαξαμένη πολλὰς ἀρετὰς ἐποίησεν,
1041	Πατρόκλων, Τεύκρων θυμολεόντων, ἵνʼ ἐπαίροιμʼ ἄνδρα πολίτην
1042	ἀντεκτείνειν αὑτὸν τούτοις, ὁπόταν σάλπιγγος ἀκούσῃ.
1043	ἀλλʼ οὐ μὰ Δίʼ οὐ Φαίδρας ἐποίουν πόρνας οὐδὲ Σθενεβοίας,
1044	οὐδʼ οἶδʼ οὐδεὶς ἥντινʼ ἐρῶσαν πώποτʼ ἐποίησα γυναῖκα.
1045	μὰ Δίʼ οὐ γὰρ ἐπῆν τῆς Ἀφροδίτης οὐδέν σοι. μηδέ γʼ ἐπείη.
1046	ἀλλʼ ἐπί τοι σοὶ καὶ τοῖς σοῖσιν πολλὴ πολλοῦ ʼπικαθῆτο,
1047	ὥστε γε καὐτόν σε κατʼ οὖν ἔβαλεν.
1047b	νὴ τὸν Δία τοῦτό γέ τοι δή.
1048	ἃ γὰρ ἐς τὰς ἀλλοτρίας ἐποίεις, αὐτὸς τούτοισιν ἐπλήγης.
1049	καὶ τί βλάπτουσʼ ὦ σχέτλιʼ ἀνδρῶν τὴν πόλιν ἁμαὶ Σθενέβοιαι;
1050	ὅτι γενναίας καὶ γενναίων ἀνδρῶν ἀλόχους ἀνέπεισας
1051	κώνεια πιεῖν αἰσχυνθείσας διὰ τοὺς σοὺς Βελλεροφόντας.
1052	πότερον δʼ οὐκ ὄντα λόγον τοῦτον περὶ τῆς Φαίδρας ξυνέθηκα;
1053	μὰ Δίʼ ἀλλʼ ὄντʼ· ἀλλʼ ἀποκρύπτειν χρὴ τὸ πονηρὸν τόν γε ποιητήν,
1054	καὶ μὴ παράγειν μηδὲ διδάσκειν. τοῖς μὲν γὰρ παιδαρίοισιν
1055	ἔστι διδάσκαλος ὅστις φράζει, τοῖσιν δʼ ἡβῶσι ποιηταί.
1056	πάνυ δὴ δεῖ χρηστὰ λέγειν ἡμᾶς.
1056b	ἢν οὖν σὺ λέγῃς Λυκαβηττοὺς
1057	καὶ Παρνασσῶν ἡμῖν μεγέθη, τοῦτʼ ἐστὶ τὸ χρηστὰ διδάσκειν,
1058	ὃν χρῆν φράζειν ἀνθρωπείως;
1058b	ἀλλʼ ὦ κακόδαιμον ἀνάγκη
1059	μεγάλων γνωμῶν καὶ διανοιῶν ἴσα καὶ τὰ ῥήματα τίκτειν.
1060	κἄλλως εἰκὸς τοὺς ἡμιθέους τοῖς ῥήμασι μείζοσι χρῆσθαι·
1061	καὶ γὰρ τοῖς ἱματίοις ἡμῶν χρῶνται πολὺ σεμνοτέροισιν.
1062	ἁμοῦ χρηστῶς καταδείξαντος διελυμήνω σύ.
1062b	τί δράσας;
1063	πρῶτον μὲν τοὺς βασιλεύοντας ῥάκιʼ ἀμπισχών, ἵνʼ ἐλεινοὶ
1064	τοῖς ἀνθρώποις φαίνοιντʼ εἶναι.
1064b	τοῦτʼ οὖν ἔβλαψά τι δράσας;
1065	οὔκουν ἐθέλει γε τριηραρχεῖν πλουτῶν οὐδεὶς διὰ ταῦτα,
1066	ἀλλὰ ῥακίοις περιειλάμενος κλάει καὶ φησὶ πένεσθαι.
1067	νὴ τὴν Δήμητρα χιτῶνά γʼ ἔχων οὔλων ἐρίων ὑπένερθεν.
1068	κἂν ταῦτα λέγων ἐξαπατήσῃ, παρὰ τοὺς ἰχθῦς ἀνέκυψεν.
1069	εἶτʼ αὖ λαλιὰν ἐπιτηδεῦσαι καὶ στωμυλίαν ἐδίδαξας,
1070	ἣ ʼξεκένωσεν τάς τε παλαίστρας καὶ τὰς πυγὰς ἐνέτριψεν
1071	τῶν μειρακίων στωμυλλομένων, καὶ τοὺς Παράλους ἀνέπεισεν
1072	ἀνταγορεύειν τοῖς ἄρχουσιν. καίτοι τότε γʼ ἡνίκʼ ἐγὼ ʼζων,
1073	οὐκ ἠπίσταντʼ ἀλλʼ ἢ μᾶζαν καλέσαι καὶ ῥυππαπαῖ εἰπεῖν.
1074	νὴ τὸν Ἀπόλλω, καὶ προσπαρδεῖν γʼ ἐς τὸ στόμα τῷ θαλάμακι,
1075	καὶ μινθῶσαι τὸν ξύσσιτον κἀκβάς τινα λωποδυτῆσαι·
1076	νῦν δʼ ἀντιλέγει κοὐκέτʼ ἐλαύνων πλεῖ δευρὶ καὖθις ἐκεῖσε.
1078	ποίων δὲ κακῶν οὐκ αἴτιός ἐστʼ;
1079	οὐ προαγωγοὺς κατέδειξʼ οὗτος,
1080	καὶ τικτούσας ἐν τοῖς ἱεροῖς,
1081	καὶ μιγνυμένας τοῖσιν ἀδελφοῖς,
1082	καὶ φασκούσας οὐ ζῆν τὸ ζῆν;
1083	κᾆτʼ ἐκ τούτων ἡ πόλις ἡμῶν
1084	ὑπογραμματέων ἀνεμεστώθη
1085	καὶ βωμολόχων δημοπιθήκων
1086	ἐξαπατώντων τὸν δῆμον ἀεί,
1087	λαμπάδα δʼ οὐδεὶς οἷός τε φέρειν
1088	ὑπʼ ἀγυμνασίας ἔτι νυνί.
1089	μὰ Δίʼ οὐ δῆθʼ, ὥστʼ ἐπαφαυάνθην
1090	Παναθηναίοισι γελῶν, ὅτε δὴ
1091	βραδὺς ἄνθρωπός τις ἔθει κύψας
1092	λευκὸς πίων ὑπολειπόμενος
1093	καὶ δεινὰ ποιῶν· κᾆθʼ οἱ Κεραμῆς
1094	ἐν ταῖσι πύλαις παίουσʼ αὐτοῦ
1095	γαστέρα πλευρὰς λαγόνας πυγήν,
1096	ὁ δὲ τυπτόμενος ταῖσι πλατείαις
1097	ὑποπερδόμενος
1098	φυσῶν τὴν λαμπάδʼ ἔφευγεν.
1099	μέγα τὸ πρᾶγμα, πολὺ τὸ νεῖκος, ἁδρὸς ὁ πόλεμος ἔρχεται.
1100	χαλεπὸν οὖν ἔργον διαιρεῖν,
1101	ὅταν ὁ μὲν τείνῃ βιαίως,
1102	ὁ δʼ ἐπαναστρέφειν δύνηται κἀπερείδεσθαι τορῶς.
1103	ἀλλὰ μὴ νʼ ταὐτῷ κάθησθον·
1104	ἐσβολαὶ γάρ εἰσι πολλαὶ χἄτεραι σοφισμάτων.
1105	ὅ τι περ οὖν ἔχετον ἐρίζειν,
1106	λέγετον ἔπιτον ἀνά τε δέρετον
1107	τά τε παλαιὰ καὶ τὰ καινά,
1108	κἀποκινδυνεύετον λεπτόν τι καὶ σοφὸν λέγειν.
1109	εἰ δὲ τοῦτο καταφοβεῖσθον, μή τις ἀμαθία προσῇ
1110	τοῖς θεωμένοισιν, ὡς τὰ
1111	λεπτὰ μὴ γνῶναι λεγόντοιν,
1112	μηδὲν ὀρρωδεῖτε τοῦθʼ· ὡς οὐκέθʼ οὕτω ταῦτʼ ἔχει.
1113	ἐστρατευμένοι γάρ εἰσι,
1114	βιβλίον τʼ ἔχων ἕκαστος μανθάνει τὰ δεξιά·
1115	αἱ φύσεις τʼ ἄλλως κράτισται,
1116	νῦν δὲ καὶ παρηκόνηνται.
1117	μηδὲν οὖν δείσητον, ἀλλὰ
1118	πάντʼ ἐπέξιτον θεατῶν γʼ οὕνεχʼ ὡς ὄντων σοφῶν.
1119	καὶ μὴν ἐπʼ αὐτοὺς τοὺς προλόγους σου τρέψομαι,
1120	ὅπως τὸ πρῶτον τῆς τραγῳδίας μέρος
1121	πρώτιστον αὐτοῦ βασανιῶ τοῦ δεξιοῦ.
1122	ἀσαφὴς γὰρ ἦν ἐν τῇ φράσει τῶν πραγμάτων.
1123	καὶ ποῖον αὐτοῦ βασανιεῖς;
1123b	πολλοὺς πάνυ.
1124	πρῶτον δέ μοι τὸν ἐξ Ὀρεστείας λέγε.
1125	ἄγε δὴ σιώπα πᾶς ἀνήρ. λέγʼ Αἰσχύλε.
1126	Ἑρμῆ χθόνιε πατρῷʼ ἐποπτεύων κράτη,
1127	σωτὴρ γενοῦ μοι σύμμαχός τʼ αἰτουμένῳ.
1128	ἥκω γὰρ ἐς γῆν τήνδε καὶ κατέρχομαι.
1129	τούτων ἔχεις ψέγειν τι;
1129b	πλεῖν ἢ δώδεκα.
1130	ἀλλʼ οὐδὲ πάντα ταῦτά γʼ ἔστʼ ἀλλʼ ἢ τρία.
1131	ἔχει δʼ ἕκαστον εἴκοσίν γʼ ἁμαρτίας.
1132	Αἰσχύλε παραινῶ σοι σιωπᾶν· εἰ δὲ μή,
1133	πρὸς τρισὶν ἰαμβείοισι προσοφείλων φανεῖ.
1134	ἐγὼ σιωπῶ τῷδʼ;
1134b	ἐὰν πείθῃ γʼ ἐμοί.
1135	εὐθὺς γὰρ ἡμάρτηκεν οὐράνιόν γʼ ὅσον.
1136	ὁρᾷς ὅτι ληρεῖς;
1136b	ἀλλʼ ὀλίγον γέ μοι μέλει.
1137	πῶς φῄς μʼ ἁμαρτεῖν;
1137b	αὖθις ἐξ ἀρχῆς λέγε.
1138	Ἑρμῆ χθόνιε πατρῷʼ ἐποπτεύων κράτη.
1139	οὔκουν Ὀρέστης τοῦτʼ ἐπὶ τῷ τύμβῳ λέγει
1140	τῷ τοῦ πατρὸς τεθνεῶτος;
1140b	οὐκ ἄλλως λέγω.
1141	πότερʼ οὖν τὸν Ἑρμῆν, ὡς ὁ πατὴρ ἀπώλετο
1142	αὐτοῦ βιαίως ἐκ γυναικείας χερὸς
1143	δόλοις λαθραίοις, ταῦτʼ ἐποπτεύειν ἔφη;
1144	οὐ δῆτʼ ἐκεῖνον, ἀλλὰ τὸν Ἐριούνιον
1145	Ἑρμῆν χθόνιον προσεῖπε, κἀδήλου λέγων
1146	ὁτιὴ πατρῷον τοῦτο κέκτηται γέρας—
1147	ἔτι μεῖζον ἐξήμαρτες ἢ ʼγὼ ʼβουλόμην·
1148	εἰ γὰρ πατρῷον τὸ χθόνιον ἔχει γέρας—
1149	οὕτω γʼ ἂν εἴη πρὸς πατρὸς τυμβωρύχος.
1150	Διόνυσε πίνεις οἶνον οὐκ ἀνθοσμίαν.
1151	λέγʼ ἕτερον αὐτῷ· σὺ δʼ ἐπιτήρει τὸ βλάβος.
1152	σωτὴρ γενοῦ μοι σύμμαχός τʼ αἰτουμένῳ.
1153	ἥκω γὰρ ἐς γῆν τήνδε καὶ κατέρχομαι—
1154	δὶς ταὐτὸν ἡμῖν εἶπεν ὁ σοφὸς Αἰσχύλος.
1155	πῶς δίς;
1155b	σκόπει τὸ ῥῆμʼ· ἐγὼ δέ σοι φράσω.
1156	ἥκω γὰρ ἐς γῆν, φησί, καὶ κατέρχομαι·
1157	ἥκω δὲ ταὐτόν ἐστι τῷ κατέρχομαι.
1158	νὴ τὸν Δίʼ ὥσπερ γʼ εἴ τις εἴποι γείτονι,
1159	χρῆσον σὺ μάκτραν, εἰ δὲ βούλει, κάρδοπον.
1160	οὐ δῆτα τοῦτό γʼ ὦ κατεστωμυλμένε
1161	ἄνθρωπε ταὔτʼ ἔστʼ, ἀλλʼ ἄριστʼ ἐπῶν ἔχον.
1162	πῶς δή; δίδαξον γάρ με καθʼ ὅ τι δὴ λέγεις;
1163	ἐλθεῖν μὲν ἐς γῆν ἔσθʼ ὅτῳ μετῇ πάτρας·
1164	χωρὶς γὰρ ἄλλης συμφορᾶς ἐλήλυθεν·
1165	φεύγων δʼ ἀνὴρ ἥκει τε καὶ κατέρχεται.
1166	εὖ νὴ τὸν Ἀπόλλω. τί σὺ λέγεις Εὐριπίδη;
1167	οὐ φημὶ τὸν Ὀρέστην κατελθεῖν οἴκαδε·
1168	λάθρᾳ γὰρ ἦλθεν οὐ πιθὼν τοὺς κυρίους.
1169	εὖ νὴ τὸν Ἑρμῆν· ὅ τι λέγεις δʼ οὐ μανθάνω.
1170	πέραινε τοίνυν ἕτερον.
1170b	ἴθι πέραινε σὺ
1171	Αἰσχύλʼ ἀνύσας· σὺ δʼ ἐς τὸ κακὸν ἀπόβλεπε.
1172	τύμβου δʼ ἐπʼ ὄχθῳ τῷδε κηρύσσω πατρὶ
1173	κλύειν ἀκοῦσαι.
1173b	τοῦθʼ ἕτερον αὖθις λέγει,
1174	κλύειν ἀκοῦσαι, ταὐτὸν ὂν σαφέστατα.
1175	τεθνηκόσιν γὰρ ἔλεγεν ὦ μόχθηρε σύ,
1176	οἷς οὐδὲ τρὶς λέγοντες ἐξικνούμεθα.
1177	σὺ δὲ πῶς ἐποίεις τοὺς προλόγους;
1177b	ἐγὼ φράσω.
1178	κἄν που δὶς εἴπω ταὐτόν, ἢ στοιβὴν ἴδῃς
1179	ἐνοῦσαν ἔξω τοῦ λόγου, κατάπτυσον.
1180	ἴθι δὴ λέγʼ· οὐ γάρ μοὔστιν ἀλλʼ ἀκουστέα
1181	τῶν σῶν προλόγων τῆς ὀρθότητος τῶν ἐπῶν.
1182	ἦν Οἰδίπους τὸ πρῶτον εὐδαίμων ἀνήρ —
1183	μὰ τὸν Δίʼ οὐ δῆτʼ, ἀλλὰ κακοδαίμων φύσει,
1184	ὅντινά γε πρὶν φῦναι μὲν Ἁπόλλων ἔφη
1185	ἀποκτενεῖν τὸν πατέρα, πρὶν καὶ γεγονέναι·
1186	πῶς οὗτος ἦν τὸ πρῶτον εὐδαίμων ἀνήρ;
1187	εἶτʼ ἐγένετʼ αὖθις ἀθλιώτατος βροτῶν.
1188	μὰ τὸν Δίʼ οὐ δῆτʼ, οὐ μὲν οὖν ἐπαύσατο.
1189	πῶς γάρ; ὅτε δὴ πρῶτον μὲν αὐτὸν γενόμενον
1190	χειμῶνος ὄντος ἐξέθεσαν ἐν ὀστράκῳ,
1191	ἵνα μὴ ʼκτραφεὶς γένοιτο τοῦ πατρὸς φονεύς·
1192	εἶθʼ ὡς Πόλυβον ἤρρησεν οἰδῶν τὼ πόδε·
1193	ἔπειτα γραῦν ἔγημεν αὐτὸς ὢν νέος
1194	καὶ πρός γε τούτοις τὴν ἑαυτοῦ μητέρα·
1195	εἶτʼ ἐξετύφλωσεν αὑτόν.
1195b	εὐδαίμων ἄρʼ ἦν,
1196	εἰ κἀστρατήγησέν γε μετʼ Ἐρασινίδου.
1197	ληρεῖς· ἐγὼ δὲ τοὺς προλόγους καλοὺς ποιῶ.
1198	καὶ μὴν μὰ τὸν Δίʼ οὐ κατʼ ἔπος γέ σου κνίσω
1199	τὸ ῥῆμʼ ἕκαστον, ἀλλὰ σὺν τοῖσιν θεοῖς
1200	ἀπὸ ληκυθίου σου τοὺς προλόγους διαφθερῶ.
1201	ἀπὸ ληκυθίου σὺ τοὺς ἐμούς;
1201b	ἑνὸς μόνου.
1202	ποιεῖς γὰρ οὕτως ὥστʼ ἐναρμόττειν ἅπαν,
1203	καὶ κῳδάριον καὶ ληκύθιον καὶ θύλακον,
1204	ἐν τοῖς ἰαμβείοισι. δείξω δʼ αὐτίκα.
1205	ἰδού, σὺ δείξεις;
1205b	φημί.
1205c	καὶ δὴ χρὴ λέγειν.
1206	Αἴγυπτος, ὡς ὁ πλεῖστος ἔσπαρται λόγος,
1207	ξὺν παισὶ πεντήκοντα ναυτίλῳ πλάτῃ
1208	Ἄργος κατασχών—
1208b	ληκύθιον ἀπώλεσεν.
1209	τουτὶ τί ἦν τὸ ληκύθιον; οὐ κλαύσεται;
1210	λέγʼ ἕτερον αὐτῷ πρόλογον, ἵνα καὶ γνῶ πάλιν.
1211	Διόνυσος, ὃς θύρσοισι καὶ νεβρῶν δοραῖς
1212	καθαπτὸς ἐν πεύκαισι Παρνασσὸν κάτα
1213	πηδᾷ χορεύων —
1213b	ληκύθιον ἀπώλεσεν.
1214	οἴμοι πεπλήγμεθʼ αὖθις ὑπὸ τῆς ληκύθου.
1215	ἀλλʼ οὐδὲν ἔσται πρᾶγμα· πρὸς γὰρ τουτονὶ
1216	τὸν πρόλογον οὐχ ἕξει προσάψαι λήκυθον.
1217	οὐκ ἔστιν ὅστις πάντʼ ἀνὴρ εὐδαιμονεῖ·
1218	ἢ γὰρ πεφυκὼς ἐσθλὸς οὐκ ἔχει βίον,
1219	ἢ δυσγενὴς ὤν —
1219b	ληκύθιον ἀπώλεσεν.
1220	Εὐριπίδη—
1220b	τί ἔσθʼ;
1220c	ὑφέσθαι μοι δοκεῖ·
1221	τὸ ληκύθιον γὰρ τοῦτο πνευσεῖται πολύ.
1222	οὐδʼ ἂν μὰ τὴν Δήμητρα φροντίσαιμί γε·
1223	νυνὶ γὰρ αὐτοῦ τοῦτό γʼ ἐκκεκόψεται.
1224	ἴθι δὴ λέγʼ ἕτερον κἀπέχου τῆς ληκύθου.
1225	Σιδώνιόν ποτʼ ἄστυ Κάδμος ἐκλιπὼν
1226	Ἀγήνορος παῖς —
1226b	ληκύθιον ἀπώλεσεν.
1227	ὦ δαιμόνιʼ ἀνδρῶν ἀποπρίω τὴν λήκυθον,
1228	ἵνα μὴ διακναίσῃ τοὺς προλόγους ἡμῶν.
1228b	τὸ τί;
1229	ἐγὼ πρίωμαι τῷδʼ;
1229b	ἐὰν πείθῃ γʼ ἐμοί.
1230	οὐ δῆτʼ, ἐπεὶ πολλοὺς προλόγους ἕξω λέγειν
1231	ἵνʼ οὗτος οὐχ ἕξει προσάψαι ληκύθιον.
1232	Πέλοψ ὁ Ταντάλειος ἐς Πῖσαν μολὼν
1233	θοαῖσιν ἵπποις —
1233b	ληκύθιον ἀπώλεσεν.
1234	ὁρᾷς, προσῆψεν αὖθις αὖ τὴν λήκυθον.
1235	ἀλλʼ ὦγάθʼ ἔτι καὶ νῦν ἀπόδος πάσῃ τέχνῃ·
1236	λήψει γὰρ ὀβολοῦ πάνυ καλήν τε κἀγαθήν.
1237	μὰ τὸν Δίʼ οὔπω γʼ· ἔτι γὰρ εἰσί μοι συχνοί.
1238	Οἰνεύς ποτʼ ἐκ γῆς —
1238b	ληκύθιον ἀπώλεσεν.
1239	ἔασον εἰπεῖν πρῶθʼ ὅλον με τὸν στίχον.
1240	Οἰνεύς ποτʼ ἐκ γῆς πολύμετρον λαβὼν στάχυν
1241	θύων ἀπαρχάς —
1241b	ληκύθιον ἀπώλεσεν.
1242	μεταξὺ θύων; καὶ τίς αὔθʼ ὑφείλετο;
1243	ἔα αὐτὸν ὦ τᾶν· πρὸς τοδὶ γὰρ εἰπάτω.
1244	Ζεύς, ὡς λέλεκται τῆς ἀληθείας ὕπο —
1245	ἀπολεῖ σʼ· ἐρεῖ γάρ, ληκύθιον ἀπώλεσεν.
1246	τὸ ληκύθιον γὰρ τοῦτʼ ἐπὶ τοῖς προλόγοισί σου
1247	ὥσπερ τὰ σῦκʼ ἐπὶ τοῖσιν ὀφθαλμοῖς ἔφυ.
1248	ἀλλʼ ἐς τὰ μέλη πρὸς τῶν θεῶν αὐτοῦ τραποῦ.
1249	καὶ μὴν ἔχω γʼ οἷς αὐτὸν ἀποδείξω κακὸν
1250	μελοποιὸν ὄντα καὶ ποιοῦντα ταὔτʼ ἀεί.
1251	τί ποτε πρᾶγμα γενήσεται;
1252	φροντίζειν γὰρ ἔγωγʼ ἔχω,
1253	τίνʼ ἄρα μέμψιν ἐποίσει
1254	ἀνδρὶ τῷ πολὺ πλεῖστα δὴ
1255	καὶ κάλλιστα μέλη ποιήσαντι
1256	τῶν μέχρι νυνί.
1257	θαυμάζω γὰρ ἔγωγʼ ὅπῃ
1258	μέμψεταί ποτε τοῦτον
1259	τὸν Βακχεῖον ἄνακτα,
1260	καὶ δέδοιχʼ ὑπὲρ αὐτοῦ.
1261	πάνυ γε μέλη θαυμαστά· δείξει δὴ τάχα.
1262	εἰς ἓν γὰρ αὐτοῦ πάντα τὰ μέλη ξυντεμῶ.
1263	καὶ μὴν λογιοῦμαι ταῦτα τῶν ψήφων λαβών· 
1264	Φθιῶτʼ Ἀχιλλεῦ, τί ποτʼ ἀνδροδάικτον ἀκούων
1265	ἰὴ κόπον οὐ πελάθεις ἐπʼ ἀρωγάν;
1266	Ἑρμᾶν μὲν πρόγονον τίομεν γένος οἱ περὶ λίμναν.
1267	ἰὴ κόπον οὐ πελάθεις ἐπʼ ἀρωγάν;
1268	δύο σοὶ κόπω Αἰσχύλε τούτω.
1270	κύδιστʼ Ἀχαιῶν Ἀτρέως πολυκοίρανε μάνθανέ μου παῖ.
1271	ἰὴ κόπον οὐ πελάθεις ἐπʼ ἀρωγάν;
1272	τρίτος ᾠσχύλε σοὶ κόπος οὗτος.
1274	εὐφαμεῖτε· μελισσονόμοι δόμον Ἀρτέμιδος πέλας οἴγειν.
1275	ἰὴ κόπον οὐ πελάθεις ἐπʼ ἀρωγάν;
1276	κύριός εἰμι θροεῖν ὅδιον κράτος αἴσιον ἀνδρῶν.
1277	ἰὴ κόπον οὐ πελάθεις ἐπʼ ἀρωγάν;
1278	ὦ Ζεῦ βασιλεῦ τὸ χρῆμα τῶν κόπων ὅσον.
1279	ἐγὼ μὲν οὖν ἐς τὸ βαλανεῖον βούλομαι·
1280	ὑπὸ τῶν κόπων γὰρ τὼ νεφρὼ βουβωνιῶ.
1281	μὴ πρίν γʼ ἂν ἀκούσῃς χἀτέραν στάσιν μελῶν
1282	ἐκ τῶν κιθαρῳδικῶν νόμων εἰργασμένην.
1283	ἴθι δὴ πέραινε, καὶ κόπον μὴ προστίθει.
1285	ὅπως Ἀχαιῶν δίθρονον κράτος, Ἑλλάδος ἥβας,
1286	τοφλαττοθρατ τοφλαττοθρατ,
1287	Σφίγγα δυσαμεριᾶν πρύτανιν κύνα, πέμπει,
1288	τοφλαττοθρατ τοφλαττοθρατ,
1289	σὺν δορὶ καὶ χερὶ πράκτορι θούριος ὄρνις,
1290	τοφλαττοθρατ τοφλαττοθρατ,
1291	κυρεῖν παρασχὼν ἰταμαῖς κυσὶν ἀεροφοίτοις,
1292	τοφλαττοθρατ τοφλαττοθρατ,
1293	τὸ συγκλινές τʼ ἐπʼ Αἴαντι,
1295	τοφλαττοθρατ τοφλαττοθρατ.
1296	τί τὸ φλαττοθρατ τοῦτʼ ἐστίν; ἐκ Μαραθῶνος ἢ
1297	πόθεν συνέλεξας ἱμονιοστρόφου μέλη;
1298	ἀλλʼ οὖν ἐγὼ μὲν ἐς τὸ καλὸν ἐκ τοῦ καλοῦ
1299	ἤνεγκον αὔθʼ, ἵνα μὴ τὸν αὐτὸν Φρυνίχῳ
1300	λειμῶνα Μουσῶν ἱερὸν ὀφθείην δρέπων·
1301	οὗτος δʼ ἀπὸ πάντων †μὲν φέρει, πορνιδίων†,
1302	σκολίων Μελήτου, Καρικῶν αὐλημάτων,
1303	θρήνων, χορειῶν. τάχα δὲ δηλωθήσεται.
1304	ἐνεγκάτω τις τὸ λύριον. καίτοι τί δεῖ
1305	λύρας ἐπὶ τούτων; ποῦ ʼστιν ἡ τοῖς ὀστράκοις
1306	αὕτη κροτοῦσα; δεῦρο Μοῦσʼ Εὐριπίδου,
1307	πρὸς ἥνπερ ἐπιτήδεια ταῦτʼ ᾄδειν μέλη.
1308	αὕτη ποθʼ ἡ Μοῦσʼ οὐκ ἐλεσβίαζεν, οὔ.
1309	ἀλκυόνες, αἳ παρʼ ἀενάοις θαλάσσης
1310	κύμασι στωμύλλετε,
1311	τέγγουσαι νοτίοις πτερῶν
1312	ῥανίσι χρόα δροσιζόμεναι·
1313	αἵ θʼ ὑπωρόφιοι κατὰ γωνίας
1314	εἱειειειλίσσετε δακτύλοις φάλαγγες
1315	ἱστόπονα πηνίσματα,
1316	κερκίδος ἀοιδοῦ μελέτας,
1317	ἵνʼ ὁ φίλαυλος ἔπαλλε δελφὶς
1318	πρῴραις κυανεμβόλοις
1319	μαντεῖα καὶ σταδίους,
1320	οἰνάνθας γάνος ἀμπέλου,
1321	βότρυος ἕλικα παυσίπονον.
1322	περίβαλλʼ ὦ τέκνον ὠλένας.
1323	ὁρᾷς τὸν πόδα τοῦτον;
1323b	ὁρῶ.
1324	τί δαί; τοῦτον ὁρᾷς;
1324b	ὁρῶ.
1325	τοιαυτὶ μέντοι σὺ ποιῶν
1326	τολμᾷς τἀμὰ μέλη ψέγειν,
1327	ἀνὰ τὸ δωδεκαμήχανον
1328	Κυρήνης μελοποιῶν;
1329	τὰ μὲν μέλη σου ταῦτα· βούλομαι δʼ ἔτι
1330	τὸν τῶν μονῳδιῶν διεξελθεῖν τρόπον.
1331	ὦ νυκτὸς κελαινοφαὴς
1331a	ὄρφνα, τίνα μοι
1332	δύστανον ὄνειρον
1332a	πέμπεις ἐξ ἀφανοῦς,
1333	Ἀίδα πρόμολον,
1334	ψυχὰν ἄψυχον ἔχοντα,
1335	μελαίνας Νυκτὸς παῖδα,
1336	φρικώδη δεινὰν ὄψιν,
1336a	μελανονεκυείμονα,
1337	φόνια φόνια δερκόμενον,
1337a	μεγάλους ὄνυχας ἔχοντα.
1338	ἀλλά μοι ἀμφίπολοι λύχνον ἅψατε
1339	κάλπισί τʼ ἐκ ποταμῶν δρόσον ἄρατε, θέρμετε δʼ ὕδωρ,
1340	ὡς ἂν θεῖον ὄνειρον ἀποκλύσω.
1340a	ἰὼ πόντιε δαῖμον,
1341	τοῦτʼ ἐκεῖνʼ· ἰὼ ξύνοικοι,
1342	τάδε τέρα θεάσασθε.
1343	τὸν ἀλεκτρυόνα μου συναρπάσασα
1343a	φρούδη Γλύκη.
1344	Νύμφαι ὀρεσσίγονοι.
1345	ὦ Μανία ξύλλαβε.
1346	ἐγὼ δʼ ἁ τάλαινα προσέχουσʼ ἔτυχον
1347	ἐμαυτῆς ἔργοισι,
1348	λίνου μεστὸν ἄτρακτον
1349	εἱειειειλίσσουσα χεροῖν
1349a	κλωστῆρα ποιοῦσʼ, ὅπως
1350	κνεφαῖος εἰς ἀγορὰν
1351	φέρουσʼ ἀποδοίμαν·
1351a	ὁ δʼ ἀνέπτατʼ ἀνέπτατʼ ἐς αἰθέρα
1352	κουφοτάταις πτερύγων ἀκμαῖς·
1353	ἐμοὶ δʼ ἄχεʼ ἄχεα κατέλιπε,
1354	δάκρυα δάκρυά τʼ ἀπʼ ὀμμάτων
1355	ἔβαλον ἔβαλον ἁ τλάμων.
1356	ἀλλʼ ὦ Κρῆτες, Ἴδας τέκνα,
1357	τὰ τόξα λαβόντες ἐπαμύνατε,
1358	τὰ κῶλά τʼ ἀμπάλλετε κυκλούμενοι τὴν οἰκίαν.
1359	ἅμα δὲ Δίκτυννα παῖς Ἄρτεμις καλὰ
1360	τὰς κυνίσκας ἔχουσʼ ἐλθέτω διὰ δόμων πανταχῇ,
1361	σὺ δʼ ὦ Διὸς διπύρους ἀνέχουσα
1362	λαμπάδας ὀξυτάτας χεροῖν Ἑκάτα παράφηνον
1363	ἐς Γλύκης, ὅπως ἂν
1363a	εἰσελθοῦσα φωράσω.
1364	παύσασθον ἤδη τῶν μελῶν.
1364b	κἄμοιγʼ ἅλις.
1365	ἐπὶ τὸν σταθμὸν γὰρ αὐτὸν ἀγαγεῖν βούλομαι,
1366	ὅπερ ἐξελέγξει τὴν ποίησιν νῷν μόνον.
1367	τὸ γὰρ βάρος νὼ βασανιεῖ τῶν ῥημάτων.
1368	ἴτε δεῦρό νυν, εἴπερ γε δεῖ καὶ τοῦτό με
1369	ἀνδρῶν ποιητῶν τυροπωλῆσαι τέχνην.
1370	ἐπίπονοί γʼ οἱ δεξιοί.
1371	τόδε γὰρ ἕτερον αὖ τέρας
1372	νεοχμόν, ἀτοπίας πλέων,
1373	ὃ τίς ἂν ἐπενόησεν ἄλλος;
1373a	
1374	μὰ τὸν ἐγὼ μὲν οὐδʼ ἂν εἴ τις
1375	ἔλεγέ μοι τῶν ἐπιτυχόντων,
1376	ἐπιθόμην, ἀλλʼ ᾠόμην ἂν
1377	αὐτὸν αὐτὰ ληρεῖν.
1378	ἴθι δὴ παρίστασθον παρὰ τὼ πλάστιγγʼ,
1378b	ἰδού.
1379	καὶ λαβομένω τὸ ῥῆμʼ ἑκάτερος εἴπατον,
1380	καὶ μὴ μεθῆσθον, πρὶν ἂν ἐγὼ σφῷν κοκκύσω.
1381	ἐχόμεθα.
1381b	τοὔπος νῦν λέγετον ἐς τὸν σταθμόν.
1382	εἴθʼ ὤφελʼ Ἀργοῦς μὴ διαπτάσθαι σκάφος.
1383	Σπερχειὲ ποταμὲ βουνόμοι τʼ ἐπιστροφαί.
1384	κόκκυ, μέθεσθε· καὶ πολύ γε κατωτέρω
1385	χωρεῖ τὸ τοῦδε.
1385b	καὶ τί ποτʼ ἐστὶ ταἴτιον;
1386	ὅτι εἰσέθηκε ποταμόν, ἐριοπωλικῶς
1387	ὑγρὸν ποιήσας τοὔπος ὥσπερ τἄρια,
1388	σὺ δʼ εἰσέθηκας τοὔπος ἐπτερωμένον.
1389	ἀλλʼ ἕτερον εἰπάτω τι κἀντιστησάτω.
1390	λάβεσθε τοίνυν αὖθις.
1390b	ἢν ἰδού.
1390c	λέγε.
1391	οὐκ ἔστι Πειθοῦς ἱερὸν ἄλλο πλὴν λόγος.
1392	μόνος θεῶν γὰρ Θάνατος οὐ δώρων ἐρᾷ.
1393	μέθεσθε μέθεσθε· καὶ τὸ τοῦδέ γʼ αὖ ῥέπει·
1394	θάνατον γὰρ εἰσέθηκε βαρύτατον κακόν.
1395	ἐγὼ δὲ πειθώ γʼ ἔπος ἄριστʼ εἰρημένον.
1396	πειθὼ δὲ κοῦφόν ἐστι καὶ νοῦν οὐκ ἔχον.
1397	ἀλλʼ ἕτερον αὖ ζήτει τι τῶν βαρυστάθμων,
1398	ὅ τι σοι καθέλξει, καρτερόν τε καὶ μέγα.
1399	φέρε ποῦ τοιοῦτον δῆτά μοὐστί; ποῦ;
1399b	φράσω·
1400	βέβληκʼ Ἀχιλλεὺς δύο κύβω καὶ τέτταρα.
1401	λέγοιτʼ ἄν, ὡς αὕτη ʼστὶ λοιπὴ σφῷν στάσις.
1402	σιδηροβριθές τʼ ἔλαβε δεξιᾷ ξύλον.
1403	ἐφʼ ἅρματος γὰρ ἅρμα καὶ νεκρῷ νεκρός.
1404	ἐξηπάτηκεν αὖ σὲ καὶ νῦν.
1404b	τῷ τρόπῳ;
1405	δύʼ ἅρματʼ εἰσέθηκε καὶ νεκρὼ δύο,
1406	οὓς οὐκ ἂν ἄραιντʼ οὐδʼ ἑκατὸν Αἰγύπτιοι.
1407	καὶ μηκέτʼ ἔμοιγε κατʼ ἔπος, ἀλλʼ ἐς τὸν σταθμὸν
1408	αὐτὸς τὰ παιδίʼ ἡ γυνὴ Κηφισοφῶν
1409	ἐμβὰς καθήσθω, συλλαβὼν τὰ βιβλία·
1410	ἐγὼ δὲ δύʼ ἔπη τῶν ἐμῶν ἐρῶ μόνον.
1411	ἅνδρες φίλοι, κἀγὼ μὲν αὐτοὺς οὐ κρινῶ.
1412	οὐ γὰρ διʼ ἔχθρας οὐδετέρῳ γενήσομαι.
1413	τὸν μὲν γὰρ ἡγοῦμαι σοφὸν τῷ δʼ ἥδομαι.
1414	οὐδὲν ἄρα πράξεις ὧνπερ ἦλθες οὕνεκα;
1415	ἐὰν δὲ κρίνω;
1415b	τὸν ἕτερον λαβὼν ἄπει,
1416	ὁπότερον ἂν κρίνῃς, ἵνʼ ἔλθῃς μὴ μάτην.
1417	εὐδαιμονοίης. φέρε πύθεσθέ μου ταδί.
1418	ἐγὼ κατῆλθον ἐπὶ ποιητήν. τοῦ χάριν;
1419	ἵνʼ ἡ πόλις σωθεῖσα τοὺς χοροὺς ἄγῃ.
1420	ὁπότερος οὖν ἂν τῇ πόλει παραινέσῃ
1421	μᾶλλόν τι χρηστόν, τοῦτον ἄξειν μοι δοκῶ.
1422	πρῶτον μὲν οὖν περὶ Ἀλκιβιάδου τίνʼ ἔχετον
1423	γνώμην ἑκάτερος; ἡ πόλις γὰρ δυστοκεῖ.
1424	ἔχει δὲ περὶ αὐτοῦ τίνα γνώμην;
1424b	τίνα;
1425	ποθεῖ μέν, ἐχθαίρει δέ, βούλεται δʼ ἔχειν.
1426	ἀλλʼ ὅ τι νοεῖτον εἴπατον τούτου πέρι.
1427	μισῶ πολίτην, ὅστις ὠφελεῖν πάτραν
1428	βραδὺς πέφυκε μεγάλα δὲ βλάπτειν ταχύς,
1429	καὶ πόριμον αὑτῷ τῇ πόλει δʼ ἀμήχανον.
1430	εὖ γʼ ὦ Πόσειδον· σὺ δὲ τίνα γνώμην ἔχεις;
1431	οὐ χρὴ λέοντος σκύμνον ἐν πόλει τρέφειν,
1431a	μάλιστα μὲν λέοντα μὴ νʼ πόλει τρέφειν,
1432	ἢν δʼ ἐκτραφῇ τις, τοῖς τρόποις ὑπηρετεῖν.
1433	νὴ τὸν Δία τὸν σωτῆρα δυσκρίτως γʼ ἔχω·
1434	ὁ μὲν σοφῶς γὰρ εἶπεν, ὁ δʼ ἕτερος σαφῶς.
1435	ἀλλʼ ἔτι μίαν γνώμην ἑκάτερος εἴπατον
1436	περὶ τῆς πόλεως ἥντινʼ ἔχετον σωτηρίαν.
1437	εἴ τις πτερώσας Κλεόκριτον Κινησίᾳ,
1438	αἴροιεν αὖραι πελαγίαν ὑπὲρ πλάκα.
1439	γέλοιον ἂν φαίνοιτο· νοῦν δʼ ἔχει τίνα;
1440	εἰ ναυμαχοῖεν κᾆτʼ ἔχοντες ὀξίδας
1441	ῥαίνοιεν ἐς τὰ βλέφαρα τῶν ἐναντίων.
1442	ἐγὼ μὲν οἶδα καὶ θέλω φράζειν.
1442b	λέγε.
1443	ὅταν τὰ νῦν ἄπιστα πίσθʼ ἡγώμεθα,
1444	τὰ δʼ ὄντα πίστʼ ἄπιστα.
1444b	πῶς; οὐ μανθάνω.
1445	ἀμαθέστερόν πως εἰπὲ καὶ σαφέστερον.
1446	εἰ τῶν πολιτῶν οἷσι νῦν πιστεύομεν,
1447	τούτοις ἀπιστήσαιμεν, οἷς δʼ οὐ χρώμεθα,
1448	τούτοισι χρησαίμεσθʼ, ἴσως σωθεῖμεν ἄν.
1449	εἰ νῦν γε δυστυχοῦμεν ἐν τούτοισι, πῶς
1450	τἀναντίʼ ἂν πράττοντες οὐ σῳζοίμεθʼ ἄν;
1451	εὖ γʼ ὦ Παλάμηδες, ὦ σοφωτάτη φύσις.
1452	ταυτὶ πότερʼ αὐτὸς ηὗρες ἢ Κηφισοφῶν;
1453	ἐγὼ μόνος· τὰς δʼ ὀξίδας Κηφισοφῶν.
1454	τί δαὶ σύ; τί λέγεις;
1454b	τὴν πόλιν νῦν μοι φράσον
1455	πρῶτον τίσι χρῆται· πότερα τοῖς χρηστοῖς;
1455b	πόθεν;
1456	μισεῖ κάκιστα.
1456b	τοῖς πονηροῖς δʼ ἥδεται;
1457	οὐ δῆτʼ ἐκείνη γʼ, ἀλλὰ χρῆται πρὸς βίαν.
1458	πῶς οὖν τις ἂν σώσειε τοιαύτην πόλιν,
1459	ᾗ μήτε χλαῖνα μήτε σισύρα συμφέρει;
1460	εὕρισκε νὴ Δίʼ, εἴπερ ἀναδύσει πάλιν.
1461	ἐκεῖ φράσαιμʼ ἄν· ἐνθαδὶ δʼ οὐ βούλομαι.
1462	μὴ δῆτα σύ γʼ, ἀλλʼ ἐνθένδʼ ἀνίει τἀγαθά.
1463	τὴν γῆν ὅταν νομίσωσι τὴν τῶν πολεμίων
1464	εἶναι σφετέραν, τὴν δὲ σφετέραν τῶν πολεμίων,
1465	πόρον δὲ τὰς ναῦς ἀπορίαν δὲ τὸν πόρον.
1466	εὖ, πλήν γʼ ὁ δικαστὴς αὐτὰ καταπίνει μόνος.
1467	κρίνοις ἄν.
1467b	αὕτη σφῷν κρίσις γενήσεται·
1468	αἱρήσομαι γὰρ ὅνπερ ἡ ψυχὴ θέλει.
1469	μεμνημένος νυν τῶν θεῶν οὓς ὤμοσας
1470	ἦ μὴν ἀπάξειν μʼ οἴκαδʼ, αἱροῦ τοὺς φίλους.
1471	ἡ γλῶττʼ ὀμώμοκʼ, Αἰσχύλον δʼ αἱρήσομαι.
1472	τί δέδρακας ὦ μιαρώτατʼ ἀνθρώπων;
1472b	ἐγώ;
1473	ἔκρινα νικᾶν Αἰσχύλον. τιὴ γὰρ οὔ;
1474	αἴσχιστον ἔργον προσβλέπεις μʼ εἰργασμένος;
1475	τί δʼ αἰσχρόν, ἢν μὴ τοῖς θεωμένοις δοκῇ;
1476	ὦ σχέτλιε περιόψει με δὴ τεθνηκότα;
1477	τίς οἶδεν εἰ τὸ ζῆν μέν ἐστι κατθανεῖν,
1478	τὸ πνεῖν δὲ δειπνεῖν, τὸ δὲ καθεύδειν κῴδιον;
1479	χωρεῖτε τοίνυν ὦ Διόνυσʼ εἴσω.
1479b	τί δαί;
1480	ἵνα ξενίσω ʼγʼὼ σφὼ πρὶν ἀποπλεῖν.
1480b	εὖ λέγεις
1481	νὴ τὸν Δίʼ· οὐ γὰρ ἄχθομαι τῷ πράγματι.
1482	μακάριός γʼ ἀνὴρ ἔχων
1483	ξύνεσιν ἠκριβωμένην.
1484	πάρα δὲ πολλοῖσιν μαθεῖν.
1485	ὅδε γὰρ εὖ φρονεῖν δοκήσας
1486	πάλιν ἄπεισιν οἴκαδʼ αὖ,
1487	ἐπʼ ἀγαθῶ μὲν τοῖς πολίταις,
1488	ἐπʼ ἀγαθῷ δὲ τοῖς ἑαυτοῦ
1489	ξυγγενέσι τε καὶ φίλοισι,
1490	διὰ τὸ συνετὸς εἶναι. 
1491	χαρίεν οὖν μὴ Σωκράτει
1492	παρακαθήμενον λαλεῖν,
1493	ἀποβαλόντα μουσικὴν
1494	τά τε μέγιστα παραλιπόντα
1495	τῆς τραγῳδικῆς τέχνης.
1496	τὸ δʼ ἐπὶ σεμνοῖσιν λόγοισι
1497	καὶ σκαριφησμοῖσι λήρων
1498	διατριβὴν ἀργὸν ποιεῖσθαι,
1499	παραφρονοῦντος ἀνδρός. 
1500	ἄγε δὴ χαίρων Αἰσχύλε χώρει,
1501	καὶ σῷζε πόλιν τὴν ἡμετέραν
1502	γνώμαις ἀγαθαῖς καὶ παίδευσον
1503	τοὺς ἀνοήτους· πολλοὶ δʼ εἰσίν·
1504	καὶ δὸς τουτὶ Κλεοφῶντι φέρων
1505	καὶ τουτὶ τοῖσι πορισταῖς
1506	Μύρμηκί θʼ ὁμοῦ καὶ Νικομάχῳ,
1507	τόδε δʼ Ἀρχενόμῳ·
1508	καὶ φράζʼ αὐτοῖς ταχέως ἥκειν
1509	ὡς ἐμὲ δευρὶ καὶ μὴ μέλλειν·
1510	κἂν μὴ ταχέως ἥκωσιν, ἐγὼ
1511	νὴ τὸν Ἀπόλλω στίξας αὐτοὺς
1512	καὶ συμποδίσας
1513	μετʼ Ἀδειμάντου τοῦ Λευκολόφου
1514	κατὰ γῆς ταχέως ἀποπέμψω.
1515	ταῦτα ποιήσω· σὺ δὲ τὸν θᾶκον
1516	τὸν ἐμὸν παράδος Σοφοκλεῖ τηρεῖν
1517	καὶ διασῴζειν, ἢν ἄρʼ ἐγώ ποτε
1518	δεῦρʼ ἀφίκωμαι. τοῦτον γὰρ ἐγὼ
1519	σοφίᾳ κρίνω δεύτερον εἶναι.
1520	μέμνησο δʼ ὅπως ὁ πανοῦργος ἀνὴρ
1521	καὶ ψευδολόγος καὶ βωμολόχος
1522	μηδέποτʼ ἐς τὸν θᾶκον τὸν ἐμὸν
1523	μηδʼ ἄκων ἐγκαθεδεῖται.
1524	φαίνετε τοίνυν ὑμεῖς τούτῳ
1525	λαμπάδας ἱεράς, χἄμα προπέμπετε
1526	τοῖσιν τούτου τοῦτον μέλεσιν
1527	καὶ μολπαῖσιν κελαδοῦντες.
1528	πρῶτα μὲν εὐοδίαν ἀγαθὴν ἀπιόντι ποιητῇ
1529	ἐς φάος ὀρνυμένῳ δότε δαίμονες οἱ κατὰ γαίας,
1530	τῇ δὲ πόλει μεγάλων ἀγαθῶν ἀγαθὰς ἐπινοίας.
1531	πάγχυ γὰρ ἐκ μεγάλων ἀχέων παυσαίμεθʼ ἂν οὕτως
1532	ἀργαλέων τʼ ἐν ὅπλοις ξυνόδων. Κλεοφῶν δὲ μαχέσθω
1533	κἄλλος ὁ βουλόμενος τούτων πατρίοις ἐν ἀρούραις.
