0	
1	ὀρθὴν κελεύεις, ᾗ τὸ δένδρον φαίνεται;
2	διαρραγείης· ἥδε δʼ αὖ κρώζει πάλιν.
3	τί ὦ πόνηρʼ ἄνω κάτω πλανύττομεν;
4	ἀπολούμεθʼ ἄλλως τὴν ὁδὸν προφορουμένω.
5	τὸ δʼ ἐμὲ κορώνῃ πειθόμενον τὸν ἄθλιον
6	ὁδοῦ περιελθεῖν στάδια πλεῖν ἢ χίλια.
7	τὸ δʼ ἐμὲ κολοιῷ πειθόμενον τὸν δύσμορον
8	ἀποσποδῆσαι τοὺς ὄνυχας τῶν δακτύλων.
9	ἀλλʼ οὐδʼ ὅπου γῆς ἐσμὲν οἶδʼ ἔγωγʼ ἔτι.
10	ἐντευθενὶ τὴν πατρίδʼ ἂν ἐξεύροις σύ που;
11	οὐδʼ ἂν μὰ Δία γʼ ἐντεῦθεν Ἐξηκεστίδης.
12	οἴμοι.
12b	σὺ μὲν ὦ τᾶν τὴν ὁδὸν ταύτην ἴθι.
13	ἦ δεινὰ νὼ δέδρακεν οὑκ τῶν ὀρνέων,
14	ὁ πινακοπώλης φιλοκράτης μελαγχολῶν,
15	ὃς τώδʼ ἔφασκε νῷν φράσειν τὸν Τηρέα
16	τὸν ἔποφʼ ὃς ὄρνις ἐγένετʼ ἐκ τῶν ὀρνέων·
17	κἀπέδοτο τὸν μὲν Θαρρελείδου τουτονὶ
18	κολοιὸν ὀβολοῦ, τηνδεδὶ τριωβόλου.
19	τὼ δʼ οὐκ ἄρʼ ᾔστην οὐδὲν ἄλλο πλὴν δάκνειν.
20	καὶ νῦν τί κέχηνας; ἔσθʼ ὅποι κατὰ τῶν πετρῶν
21	ἡμᾶς ἔτʼ ἔξεις. οὐ γάρ ἐστʼ ἐνταῦθά τις
22	ὁδός.
22b	οὐδὲ μὰ Δίʼ ἐνταῦθά γʼ ἀτραπὸς οὐδαμοῦ.
23	οὐδʼ ἡ κορώνη τῆς ὁδοῦ τι λέγει πέρι;
24	οὐ ταὐτὰ κρώζει μὰ Δία νῦν τε καὶ τότε.
25	τί δὴ λέγει περὶ τῆς ὁδοῦ;
25b	τί δʼ ἄλλο γʼ ἢ
26	βρύκουσʼ ἀπέδεσθαί φησί μου τοὺς δακτύλους;
27	οὐ δεινὸν οὖν δῆτʼ ἐστὶν ἡμᾶς δεομένους
28	ἐς κόρακας ἐλθεῖν καὶ παρεσκευασμένους
29	ἔπειτα μὴ ʼξευρεῖν δύνασθαι τὴν ὁδόν;
30	ἡμεῖς γάρ, ὦνδρες οἱ παρόντες ἐν λόγῳ,
31	νόσον νοσοῦμεν τὴν ἐναντίαν Σάκᾳ·
32	ὁ μὲν γὰρ ὢν οὐκ ἀστὸς ἐσβιάζεται,
33	ἡμεῖς δὲ φυλῇ καὶ γένει τιμώμενοι,
34	ἀστοὶ μετʼ ἀστῶν, οὐ σοβοῦντος οὐδενὸς
35	ἀνεπτόμεσθʼ ἐκ τῆς πατρίδος ἀμφοῖν ποδοῖν,
36	αὐτὴν μὲν οὐ μισοῦντʼ ἐκείνην τὴν πόλιν
37	τὸ μὴ οὐ μεγάλην εἶναι φύσει κεὐδαίμονα
38	καὶ πᾶσι κοινὴν ἐναποτεῖσαι χρήματα.
39	οἱ μὲν γὰρ οὖν τέττιγες ἕνα μῆνʼ ἢ δύο
40	ἐπὶ τῶν κραδῶν ᾄδουσʼ, Ἀθηναῖοι δʼ ἀεὶ
41	ἐπὶ τῶν δικῶν ᾄδουσι πάντα τὸν βίον.
42	διὰ ταῦτα τόνδε τὸν βάδον βαδίζομεν,
43	κανοῦν δʼ ἔχοντε καὶ χύτραν καὶ μυρρίνας
44	πλανώμεθα ζητοῦντε τόπον ἀπράγμονα,
45	ὅποι καθιδρυθέντε διαγενοίμεθʼ ἄν.
46	ὁ δὲ στόλος νῷν ἐστι παρὰ τὸν Τηρέα
47	τὸν ἔποπα, παρʼ ἐκείνου πυθέσθαι δεομἐνω,
48	εἴ που τοιαύτην εἶδε πόλιν ᾗ ʼπέπτετο. 
49	οὗτος.
49b	τί ἔστιν;
49c	ἡ κορώνη μοι πάλαι
50	ἄνω τι φράζει.
50b	χὠ κολοιὸς οὑτοσὶ
51	ἄνω κέχηνεν ὡσπερεὶ δεικνύς τί μοι,
52	κοὐκ ἔσθʼ ὅπως οὐκ ἔστιν ἐνταῦθʼ ὄρνεα.
53	εἰσόμεθα δʼ αὐτίκʼ, ἢν ποιήσωμεν ψόφον.
54	ἀλλʼ οἶσθʼ ὃ δρᾶσον; τῷ σκέλει θένε τὴν πέτραν.
55	σὺ δὲ τῇ κεφαλῇ γʼ, ἵνʼ ᾖ διπλάσιος ὁ ψόφος.
56	σὺ δʼ οὖν λίθῳ κόψον λαβών.
56b	πάνυ γʼ, εἰ δοκεῖ.
57	παῖ παῖ.
57b	τί λέγεις οὗτος; τὸν ἔποπα παῖ καλεῖς;
58	οὐκ ἀντὶ τοῦ παιδός σʼ ἐχρῆν ἐποποῖ καλεῖν;
59	ἐποποῖ. ποιήσεις ἔτι με κόπτειν αὖθις αὖ.
60	ἐποποῖ.
60b	τίνες οὗτοι; τίς ὁ βοῶν τὸν δεσπότην;
61	Ἄπολλον ἀποτρόπαιε τοῦ χασμήματος.
62	οἴμοι τάλας ὀρνιθοθήρα τουτωί.
63	οὕτως τι δεινὸν οὐδὲ κάλλιον λέγειν.
64	ἀπολεῖσθον.
64b	ἀλλʼ οὐκ ἐσμὲν ἀνθρώπω.
64c	τί δαί;
65	Ὑποδεδιὼς ἔγωγε Διβυκὸν ὄρνεον.
66	οὐδὲν λέγεις.
66b	καὶ μὴν ἐροῦ τὰ πρὸς ποδῶν.
67	ὁδὶ δὲ δὴ τίς ἐστιν ὄρνις; οὐκ ἐρεῖς;
68	Ἐπικεχοδὼς ἔγωγε Φασιανικός.
69	ἀτὰρ σὺ τί θηρίον ποτʼ εἶ πρὸς τῶν θεῶν;
70	ὄρνις ἔγωγε δοῦλος.
70b	ἡττήθης τινὸς
71	ἀλεκτρυόνος;
71b	οὐκ ἀλλʼ ὅτε περ ὁ δεσπότης
72	ἔποψ ἐγένετο, τότε γενέσθαι μʼ ηὔξατο
73	ὄρνιν, ἵνʼ ἀκόλουθον διάκονόν τʼ ἔχῃ.
74	δεῖται γὰρ ὄρνις καὶ διακόνου τινός;
75	οὗτός γʼ, ἅτʼ οἶμαι πρότερον ἄνθρωπός ποτʼ ὤν,
76	τοτὲ μὲν ἐρᾷ φαγεῖν ἀφύας Φαληρικάς·
77	τρέχω ʼπʼ ἀφύας λαβὼν ἐγὼ τὸ τρύβλιον.
78	ἔτνους δʼ ἐπιθυμεῖ, δεῖ τορύνης καὶ χύτρας·
79	τρέχω ʼπὶ τορύνην.
79b	τροχίλος ὄρνις οὑτοσί.
80	οἶσθʼ οὖν ὃ δρᾶσον ὦ τροχίλε; τὸν δεσπότην
81	ἡμῖν κάλεσον.
81b	ἀλλʼ ἀρτίως νὴ τὸν Δία
82	εὕδει καταφαγὼν μύρτα καὶ σέρφους τινάς.
83	ὅμως ἐπέγειρον αὐτόν.
83b	οἶδα μὲν σαφῶς
84	ὅτι ἀχθέσεται, σφῷν δʼ αὐτὸν οὕνεκʼ ἐπεγερῶ.
85	κακῶς σύ γʼ ἀπόλοιʼ, ὥς μʼ ἀπέκτεινας δέει.
86	οἴμοι κακοδαίμων χὠ κολοιός μοἴχεται
87	ὑπὸ τοῦ δέους.
87b	ὦ δειλότατον σὺ θηρίον,
88	δείσας ἀφῆκας τὸν κολοιόν;
88b	εἰπέ μοι,
89	σὺ δὲ τὴν κορώνην οὐκ ἀφῆκας καταπεσών; 
90	μὰ Δίʼ οὐκ ἔγωγε.
90b	ποῦ γάρ ἐστʼ;
90c	ἀπέπτετο.
91	οὐκ ἆρʼ ἀφῆκας; ὦγάθʼ ὡς ἀνδρεῖος εἶ.
92	ἄνοιγε τὴν ὕλην, ἵνʼ ἐξέλθω ποτέ.
93	ὦ Ἡράκλεις τουτὶ τί ποτʼ ἐστὶ τὸ θηρίον;
94	τίς ἡ πτέρωσις; τίς ὁ τρόπος τῆς τριλοφίας;
95	τίνες εἰσί μʼ οἱ ζητοῦντες;
95b	οἱ δώδεκα θεοὶ
96	εἴξασιν ἐπιτρῖψαί σε.
96b	μῶν με σκώπτετον
97	ὁρῶντε τὴν πτέρωσιν; ἦν γὰρ ὦ ξένοι
98	ἄνθρωπος.
98b	οὐ σοῦ καταγελῶμεν.
98c	ἀλλὰ τοῦ;
99	τὸ ῥάμφος ἡμῖν σου γέλοιον φαίνεται.
100	τοιαῦτα μέντοι Σοφοκλέης λυμαίνεται
101	ἐν ταῖς τραγῳδίαισιν ἐμὲ τὸν Τηρέα.
102	Τηρεὺς γὰρ εἶ σύ; πότερον ὄρνις ἢ ταὧς;
103	ὄρνις ἔγωγε.
103b	κᾆτά σοι ποῦ τὰ πτερά;
104	ἐξερρύηκε.
104b	πότερον ὑπὸ νόσου τινός;
105	οὔκ, ἀλλὰ τὸν χειμῶνα πάντα τὤρνεα
106	πτερορρυεῖ τε καὖθις ἕτερα φύομεν.
107	ἀλλʼ εἴπατόν μοι σφὼ τίνʼ ἐστόν;
107b	νώ; βροτώ.
108	ποδαπὼ τὸ γένος;
108b	ὅθεν αἱ τριήρεις αἱ καλαί.
109	μῶν ἡλιαστά;
109b	μἀλλὰ θατέρου τρόπου,
110	ἀπηλιαστά.
110b	σπείρεται γὰρ τοῦτʼ ἐκεῖ
111	τὸ σπέρμʼ;
111b	ὀλίγον ζητῶν ἂν ἐξ ἀγροῦ λάβοις.
112	πράγους δὲ δὴ τοῦ δεομένω δεῦρʼ ἤλθετον;
113	σοὶ ξυγγενέσθαι βουλομένω.
114	τίνος πέρι;
114b	ὅτι πρῶτα μὲν ἦσθʼ ἄνθρωπος ὥσπερ νὼ ποτέ,
115	κἀργύριον ὠφείλησας ὥσπερ νὼ ποτέ,
116	κοὐκ ἀποδιδοὺς ἔχαιρες ὥσπερ νὼ ποτέ·
117	εἶτʼ αὖθις ὀρνίθων μεταλλάξας φύσιν
118	καὶ γῆν ἐπέπτου καὶ θάλατταν ἐν κύκλῳ,
119	καὶ πάνθʼ ὅσαπερ ἄνθρωπος ὅσα τʼ ὄρνις φρονεῖς·
120	ταῦτ οὖν ἱκέται νὼ πρὸς σὲ δεῦρʼ ἀφίγμεθα,
121	εἴ τινα πόλιν φράσειας ἡμῖν εὔερον
122	ὥσπερ σισύραν ἐγκατακλινῆναι μαλθακήν.
123	ἔμειτα μείζω τῶν Κραναῶν ζητεῖς πόλιν;
124	μείζω μὲν οὐδέν, προσφορωτέραν δὲ νῷν. 
125	ἀριστοκρατεῖσθαι δῆλος εἶ ζητῶν.
125b	ἐγώ;
126	ἥκιστα· καὶ γὰρ τὸν Σκελίου βδελύττομαι.
127	ποίαν τινʼ οὖν ἥδιστʼ ἂν οἰκοῖτʼ ἂν πόλιν;
128	ὅπου τὰ μέγιστα πράγματʼ εἴη τοιάδε·
129	ἐπὶ τὴν θύραν μου πρῴ τις ἐλθὼν τῶν φίλων
130	λέγοι ταδί· πρὸς τοῦ Διὸς τοὐλυμπίου
131	ὅπως παρέσει μοι καὶ σὺ καὶ τὰ παιδία
132	λουσάμενα πρῴ· μέλλω γὰρ ἑστιᾶν γάμους·
133	καὶ μηδαμῶς ἄλλως ποιήσῃς· εἰ δὲ μή,
134	μή μοι τότε γʼ ἔλθῃς, ὅταν ἐγὼ πράττω κακῶς .
135	νὴ Δία ταλαιπώρων γε πραγμάτων ἐρᾷς.
136	τί δαὶ σύ;
136b	τοιούτων ἐρῶ κἀγώ.
136c	τίνων;
137	ὅπου ξυναντῶν μοι ταδί τις μέμψεται
138	ὥσπερ ἀδικηθεὶς παιδὸς ὡραίου πατήρ·
139	καλῶς γέ μου τὸν υἱὸν ὦ Στιλβωνίδη
140	εὑρὼν ἀπιόντʼ ἀπὸ γυμνασίου λελουμένον
141	οὐκ ἔκυσας, οὐ προσεῖπας, οὐ προσηγάγου,
142	οὐκ ὠρχιπέδισας, ὢν ἐμοὶ πατρικὸς φίλος.
143	ὦ δειλακρίων σὺ τῶν κακῶν οἵων ἐρᾷς.
144	ἀτὰρ ἔστι γʼ ὁποίαν λέγετον εὐδαίμων πόλις
145	παρὰ τὴν ἐρυθρὰν θάλατταν.
145b	οἴμοι μηδαμῶς
146	ἡμῖν παρὰ τὴν θάλατταν, ἵνʼ ἀνακύψεται
147	κλητῆρʼ ἄγουσʼ ἕωθεν ἡ Σαλαμινία.
148	Ἑλληνικὴν δὲ πόλιν ἔχεις ἡμῖν φράσαι;
149	τί οὐ τὸν Ἠλεῖον Λέπρεον οἰκίζετον
150	ἐλθόνθʼ;
150b	ὁτιὴ νὴ τοὺς θεοὺς ὅσʼ οὐκ ἰδὼν
151	βδελύττομαι τὸν Λέπρεον ἀπὸ Μελανθίου.
152	ἀλλʼ εἰσὶν ἕτεροι τῆς Λοκρίδος Ὀπούντιοι,
153	ἵνα χρὴ κατοικεῖν.
153b	ἀλλʼ ἔγωγʼ Ὀπούντιος
154	οὐκ ἂν γενοίμην ἐπὶ ταλάντῳ χρυσίου.
155	οὗτος δὲ δὴ τίς ἔσθʼ ὁ μετʼ ὀρνίθων βίος;
156	σὺ γὰρ οἶσθʼ ἀκριβῶς.
156b	οὐκ ἄχαρις ἐς τὴν τριβήν·
157	οὗ πρῶτα μὲν δεῖ ζῆν ἄνευ βαλλαντίου.
158	πολλήν γʼ ἀφεῖλες τοῦ βίου κιβδηλίαν.
159	νεμόμεσθα δʼ ἐν κήποις τὰ λευκὰ σήσαμα
160	καὶ μύρτα καὶ μήκωνα καὶ σισύμβρια.
161	ὑμεῖς μὲν ἆρα ζῆτε νυμφίων βίον.
161b	φεῦ φεῦ·
162a	ἦ μέγʼ ἐνορῶ βούλευμʼ ἐν ὀρνίθων γένει,
163	καὶ δύναμιν ἣ γένοιτʼ ἄν, εἰ πίθοισθέ μοι. 
164	τί σοι πιθώμεσθʼ;
164b	ὅ τι πίθησθε; πρῶτα μὲν
165	μὴ περιπέτεσθε πανταχῇ κεχηνότες·
166	ὡς τοῦτʼ ἄτιμον τοὔργον ἐστίν. αὐτίκα
167	ἐκεῖ παρʼ ἡμῖν τοὺς πετομένους ἢν ἔρῃ,
168	τίς ὄρνις οὗτος; ὁ Τελέας ἐρεῖ ταδί·
169	ἅνθρωπος ὄρνις ἀστάθμητος πετόμενος,
170	ἀτέκμαρτος, οὐδὲν οὐδέποτʼ ἐν ταὐτῷ μένων.
171	νὴ τὸν Διόνυσον εὖ γε μωμᾷ ταυταγί.
172	τί ἂν οὖν ποιοῖμεν;
172b	οἰκίσατε μίαν πόλιν.
173	ποίαν δʼ ἂν οἰκίσαιμεν ὄρνιθες πόλιν;
174	ἄληθες; ὦ σκαιότατον εἰρηκὼς ἔπος,
175	βλέψον κάτω.
175b	καὶ δὴ βλέπω.
175c	βλέπε νῦν ἄνω.
176	βλέπω.
176b	περίαγε τὸν τράχηλον.
176c	νὴ Δία
177	ἀπολαύσομαί τί γʼ, εἰ διαστραφήσομαι.
178	εἶδές τι;
178b	τὰς νεφέλας γε καὶ τὸν οὐρανόν.
179	οὐχ οὗτος οὖν δήπου ʼστὶν ὀρνίθων πόλος;
180	πόλος; τίνα τρόπον;
180b	ὥσπερ ἂν εἴποι τις τόπος.
181	ὅτι δὲ πολεῖται τοῦτο καὶ διέρχεται
182	ἅπαντα διὰ τούτου, καλεῖται νῦν πόλος.
183	ἢν δʼ οἰκίσητε τοῦτο καὶ φάρξηθʼ ἅπαξ,
184	ἐκ τοῦ πόλου τούτου κεκλήσεται πόλις.
185	ὥστʼ ἄρξετʼ ἀνθρώπων μὲν ὥσπερ παρνόπων,
186	τοὺς δʼ αὖ θεοὺς ἀπολεῖτε λιμῷ Μηλίῳ.
187	πῶς;
187b	ἐν μέσῳ δήπουθεν ἀήρ ἐστι γῆς.
188	εἶθʼ ὥσπερ ἡμεῖς, ἢν ἰέναι βουλώμεθα
189	Πυθώδε, Βοιωτοὺς δίοδον αἰτούμεθα,
190	οὕτως, ὅταν θύσωσιν ἄνθρωποι θεοῖς,
191	ἢν μὴ φόρον φέρωσιν οἱ ὑμῖν οἱ θεοί,
192	διὰ τῆς πόλεως τῆς ἀλλοτρίας καὶ τοῦ χάους
193	τῶν μηρίων τὴν κνῖσαν οὐ διαφρήσετε.
194	ἰοὺ ἰού·
194a	μὰ γῆν μὰ παγίδας μὰ νεφέλας μὰ δίκτυα,
195	μὴ ʼγὼ νόημα κομψότερον ἤκουσά πω·
196	ὥστʼ ἂν κατοικίζοιμι μετὰ σοῦ τὴν πόλιν,
197	εἰ ξυνδοκοίη τοῖσιν ἄλλοις ὀρνέοις.
198	τίς ἂν οὖν τὸ πρᾶγμʼ αὐτοῖς διηγήσαιτο;
198b	σύ.
199	ἐγὼ γὰρ αὐτοὺς βαρβάρους ὄντας πρὸ τοῦ
200	ἐδίδαξα τὴν φωνήν, ξυνὼν πολὺν χρόνον.
201	πῶς δῆτʼ ἂν αὐτοὺς ξυγκαλέσειας;
201b	ῥᾳδίως.
202	δευρὶ γὰρ ἐσβὰς αὐτίκα μάλʼ ἐς τὴν λόχμην,
203	ἔπειτʼ ἀνεγείρας τὴν ἐμὴν ἀηδόνα,
204	καλοῦμεν αὐτούς· οἱ δὲ νῷν τοῦ φθέγματος
205	ἐάνπερ ἐπακούσωσι θεύσονται δρόμῳ.
206	ὦ φίλτατʼ ὀρνίθων σὺ μή νυν ἕσταθι·
207	ἀλλʼ ἀντιβολῶ σʼ ἄγʼ ὡς τάχιστʼ ἐς τὴν λόχμην
208	ἔσβαινε κἀνέγειρε τὴν ἀηδόνα. 
209	ἄγε σύννομέ μοι παῦσαι μὲν ὕπνου,
210	λῦσον δὲ νόμους ἱερῶν ὕμνων,
211	οὓς διὰ θείου στόματος θρηνεῖς
212	τὸν ἐμὸν καὶ σὸν πολύδακρυν Ἴτυν·
213	ἐλελιζομένης δʼ ἱεροῖς μέλεσιν
214	γένυος ξουθῆς
215	καθαρὰ χωρεῖ διὰ φυλλοκόμου
216	μίλακος ἠχὼ πρὸς Διὸς ἕδρας,
217	ἵνʼ ὁ χρυσοκόμας Φοῖβος ἀκούων
218	τοῖς σοῖς ἐλέγοις ἀντιψάλλων
219	ἐλεφαντόδετον φόρμιγγα θεῶν
220	ἵστησι χορούς· διὰ δʼ ἀθανάτων
221	στομάτων χωρεῖ ξύμφωνος ὁμοῦ
222	θεία μακάρων ὀλολυγή.
223	ὦ Ζεῦ βασιλεῦ τοῦ φθέγματος τοὐρνιθίου·
224	οἶον κατεμελίτωσε τὴν λόχμην ὃλην.
225	οὗτος.
225b	τί ἔστιν; οὐ σιωπήσει;
225c	τί δαί;
226	οὕποψ μελῳδεῖν αὖ παρασκευάζεται. 
227	ἐποποῖ ποποποποποποποῖ,
228	ἰὼ ἰὼ ἰτὼ ἰτὼ ἰτὼ ἰτὼ,
229	ἴτω τις ὧδε τῶν ἐμῶν ὁμοπτέρων·
230	ὅσοι τʼ εὐσπόρους ἀγροίκων γύας
231	νέμεσθε, φῦλα μυρία κριθοτράγων
232	σπερμολόγων τε γένη
233	ταχὺ πετόμενα, μαλθακὴν ἱέντα γῆρυν·
234	ὅσα τʼ ἐν ἄλοκι θαμὰ
235	βῶλον ἀμφιτιττυβίζεθʼ ὧδε λεπτὸν
236	ἡδομένᾳ φωνᾷ·
237	τιὸ τιὸ τιὸ τιὸ τιὸ τιὸ τιὸ τιό.
238	ὅσα θʼ ὑμῶν κατὰ κήπους ἐπὶ κισσοῦ
239	κλάδεσι νομὸν ἔχει,
240	τά τε κατʼ ὄρεα τά τε κοτινοτράγα τά τε κομαροφάγα,
242	ἀνύσατε πετόμενα πρὸς ἐμὰν αὐδάν·
243	τριοτὸ τριοτὸ τοτοβρίξ·
244	οἵ θʼ ἑλείας παρʼ αὐλῶνας ὀξυστόμους
245	ἐμπίδας κάπτεθʼ, ὅσα τʼ εὐδρόσους γῆς τόπους
246	ἔχετε λειμῶνά τʼ ἐρόεντα Μαραθῶνος, ὄρνις
248	πτερυγοποίκιλός τʼ ἀτταγᾶς ἀτταγᾶς.
250	ὧν τʼ ἐπὶ πόντιον οἶδμα θαλάσσης
251	φῦλα μετʼ ἀλκυόνεσσι ποτῆται,
252	δεῦρʼ ἴτε πευσόμενοι τὰ νεώτερα,
253	πάντα γὰρ ἐνθάδε φῦλʼ ἀθροΐζομεν
254	οἰωνῶν ταναοδείρων.
255	ἥκει γὰρ τις δριμὺς πρέσβυς
256	καινὸς γνώμην
257	καινῶν τʼ ἔργων ἐγχειρητής.
258	ἀλλʼ ἴτʼ ἐς λόγους ἅπαντα,
259	δεῦρο δεῦρο δεῦρο δεῦρο.
260	τοροτοροτοροτοροτίξ.
261	κικκαβαῦ κικκαβαῦ.
262	τοροτοροτοροτορολιλιλίξ. 
263	ὁρᾷς τινʼ ὄρνιν;
263b	μὰ τὸν Ἀπόλλω ʼγὼ μὲν οὔ·
264	καίτοι κέχηνά γʼ ἐς τὸν οὐρανὸν βλέπων.
265	ἄλλως ἄρʼ οὕποψ, ὡς ἔοικʼ, ἐς τὴν λόχμην
266	ἐσβὰς ἐπῷζε χαραδριὸν μιμούμενος. 
267	τοροτὶξ τοροτίξ.
268	ὦγάθʼ ἀλλʼ εἶς οὑτοσὶ καὶ δή τις ὄρνις ἔρχεται.
269	νὴ Δίʼ ὄρνις δῆτα. τίς ποτʼ ἐστίν; οὐ δήπου ταὧς;
270	οὗτος αὐτὸς νῷν φράσει· τίς ἐστιν ὄρνις οὑτοσί;
271	οὗτος οὐ τῶν ἠθάδων τῶνδʼ ὧν ὁρᾶθʼ ὑμεῖς ἀεί,
272	ἀλλὰ λιμναῖος.
272b	βαβαὶ καλός γε καὶ φοινικιοῦς.
273	εἰκότως γε · καὶ γὰρ ὄνομʼ αὐτῷ ʼστὶ φοινικόπτερος.
274	οὗτος ὦ σέ τοι.
274b	τί βωστρεῖς;
274c	ἕτερος ὄρνις οὑτοσί.
275	νὴ Δίʼ ἕτερος δῆτα χοὖτος ἔξεδρον χρόαν ἔχων.
276	τίς ποτʼ ἔσθʼ ὁ μουσόμαντις ἄτοπος ὄρνις ὀρειβάτης;
277	ὄνομα τούτῳ Μῆδός ἐστο.
277b	Μῆδος; ὦναξ Ἡράκλεις·
278	εἶτα πῶς ἄνευ καμήλου Μῆδος ὤν εἰσέπτετο;
279	ἕτερος αὖ λόφον κατειληφώς τις ὄρνις οὑτοσί.
280	τί τὸ τέρας τουτί ποτʼ ἐστίν; οὐ σὺ μόνος ἄρʼ ἦσθʼ ἔποψ,
281	ἀλλὰ χοὖτος ἕτερος;
281b	οὑτοσὶ μέν ἐστι Φιλοκλέους
282	ἐξ ἔποπος, ἐγὼ δὲ τούτου πάππος, ὥσπερ εἰ λέγοις
283	Ἱππόνικος Καλλίου κἀξ Ἱππονίκου Καλλίας.
284	Καλλίας ἄρʼ οὗτος οὕρνις ἐστίν· ὡς πτερορρυεῖ.
285	ἅτε γὰρ ὢν γενναῖος ὑπό τε συκοφαντῶν τίλλεται,
286	αἵ τε θήλειαι προσεκτίλλουσιν αὐτοῦ τὰ πτερά.
287	ὦ Πόσειδον ἕτερος αὖ τις βαπτὸς ὄρνις οὑτοσί.
288	τίς ὀνομάξεταί ποθʼ οὗτος;
288b	οὑτοσὶ κατωφαγᾶς.
289	ἔστι γὰρ κατωφαγᾶς τις ἄλλος ἢ Κλεώνυμος;
290	πῶς ἂν οὖν Κλεώνυμός γʼ ὢν οὐκ ἀπέβαλε τὸν λόφον;
291	ἀλλὰ μέντοι τίς ποθʼ ἡ λόφωσις ἡ τῶν ὀρνέων;
292	ἦ ʼπὶ τὸν δίαυλον ἦλθον;
292b	ὥσπερ οἱ Κᾶρες μὲν οὖν
293	ἐπὶ λόφων οἰκοῦσιν ὦγάθʼ ἀσφαλείας οὔνεκα.
294	ὦ Πόσειδον οὐχ ὁρᾷς ὅσον συνείλεκται κακὸν
295	ὀρνέων;
295b	ὦναξ Ἄπολλον τοῦ νέφους. ἰοὺ ἰού,
296	οὐδʼ ἰδεῖν ἔτʼ ἔσθʼ ὑπʼ αὐτῶν πετομένων τὴν εἴσοδον.
297	οὑτοσὶ πέρδιξ, ἐκεινοσί γε νὴ Δίʼ ἀτταγᾶς,
298	οὑτοσὶ δὲ πηνέλοψ, ἐκεινηὶ δέ γʼ ἀλκυών.
299	τίς γάρ ἐσθʼ οὕπισθεν αὐτῆς;
299b	ὅστις ἐστί; κειρύλος.
300	κειρύλος γάρ ἐστιν ὄρνις;
300b	οὐ γάρ ἐστι Σποργίλος;
301	χαὐτηί γε γλαῦξ.
301b	τί φῄς; τίς γλαῦκʼ Ἀθήναζʼ ἤγαγεν;
302	κίττα τρυγὼν κορυδὸς ἐλεᾶς ὑποθυμὶς περιστερὰ
303	νέρτος ἱέραξ φάττα κόκκυξ ἐρυθρόπους κεβλήπυρις
304	πορφυρὶς κερχνῂς κολυμβὶς ἀμπελὶς φήην δρύοψ.
305	ἰοὺ ἰοὺ τῶν ὀρνέων, ἰοὺ ἰοὺ τῶν κοψίχων·
306	οἶα πιππίζουσι καὶ τρέχουσι διακεκραγότες.
307	ἆρʼ ἀπειλοῦσίν γε νῷν; οἴμοι, κεχήνασίν γέ τοι
308	καὶ βλέπουσιν ἐς σὲ κἀμέ. 
308b	τοῦτο μὲν κἀμοὶ δοκεῖ. 
310	ποποποποποποποποποποῖ ποῦ μʼ ἄρʼ ὃς
311	ἐκάλεσε; τίνα τόπον ἄρα ποτὲ νέμεται;
312	οὑτοσὶ πάλαι πάρειμι κοὐκ ἀποστατῶ φίλων.
313	τί τί τί τί τί τί τί τί· τίνα λόγον ἄρα ποτὲ
315	πρὸς ἐμὲ φίλον ἔχων;
316	κοινὸν ἀσφαλῆ δίκαιον ἡδὺν ὠφελήσιμον.
317	ἄνδρε γὰρ λεπτὼ λογιστὰ δεῦρʼ ἀφῖχθον ὡς ἐμέ.
318	ποῦ; πᾷ; πῶς φῄς;
320	φήμʼ ἀπʼ ἀνθρώπων ἀφῖχθαι δεῦρο πρεσβύτα δύο·
321	ἥκετον δʼ ἔχοντε πρέμνον πράγματος πελωρίου.
322	ὦ μέγιστον ἐξαμαρτὼν ἐξ ὅτου ʼτράφην ἐγώ,
323	πῶς λέγεις;
323b	μήπω φοβηθῇς τὸν λόγον.
323c	τί μʼ ἠργάσω;
324	ἄνδρʼ ἐδεξάμην ἐραστὰ τῆσδε τῆς ξυνουσίας.
325	καὶ δέδρακας τοῦτο τοὔργον;
325b	καὶ δεδρακώς γʼ ἥδομαι.
326	κἀστὸν ἤδη που παρʼ ἡμῖν;
326b	εἰ παρʼ ὑμῖν εἴμʼ ἐγώ. 
327	ἔα ἔα,
328	προδεδόμεθʼ ἀνόσιά τʼ ἐπάθομεν·
329	ὃς γὰρ φίλος ἦν ὁμότροφά θʼ ἡμῖν
330	ἐνέμετο πεδία παρʼ ἡμῖν,
331	παρέβη μὲν θεσμοὺς ἀρχαίους,
332	παρέβη δʼ ὅρκους ὀρνίθων·
333	ἐς δὲ δόλον ἐκάλεσε, παρέβαλέ τʼ ἐμὲ παρὰ
334	γένος ἀνόσιον, ὅπερ ἐξότʼ ἐγένετʼ ἐπʼ ἐμοὶ
335	πολέμιον ἐτράφη. 
336	ἀλλὰ πρὸς τοῦτον μὲν ἡμῖν ἐστιν ὕστερος λόγος·
337	τὼ δὲ πρεσβύτα δοκεῖ μοι τώδε δοῦναι τὴν δίκην
338	διαφορηθῆναί θʼ ὑφʼ ἡμῶν.
338b	ὡς ἀπωλόμεσθʼ ἄρα. 
339	αἴτιος μέντοι σὺ νῷν εἶ τῶν κακῶν τούτων μόνος.
340	ἐπὶ τί γάρ μʼ ἐκεῖθεν ἦγες;
340b	ἵνʼ ἀκολουθοίης ἐμοί.
341	ἵνα μὲν οὖν κλάοιμι μεγάλα.
341b	τοῦτο μὲν ληρεῖς ἔχων
342	κάρτα· πῶς κλαύσει γάρ, ἢν ἅπαξ γε τὠφθαλμὼ ʼκκοπῇς; 
343	ἰὼ ἰώ,
344	ἔπαγʼ ἔπιθʼ ἐπίφερε πολέμιον
345	ὁρμὰν φονίαν, πτέρυγά τε παντᾷ
346	ἐπίβαλε περί τε κύκλωσαι·
347	ὡς δεῖ τώδʼ οἰμώζειν ἄμφω
348	καὶ δοῦναι ῥύγχει φορβάν.
349	οὔτε γὰρ ὄρος σκιερὸν οὔτε νέφος αἰθέριον
350	οὔτε πολιὸν πέλαγος ἔστιν ὅ τι δέξεται
351	τώδʼ ἀποφυγόντε με. 
352	ἀλλὰ μὴ μέλλωμεν ἤδη τώδε τίλλειν καὶ δάκνειν.
353	ποῦ ʼσθʼ ὁ ταξίαρχος; ἐπαγέτω τὸ δεξιὸν κέρας. 
354	τοῦτʼ ἐκεῖνο· ποῖφύγω δύστηνος;
354b	οὗτος οὐ μενεῖς;
355	ἵνʼ ὑπὸ τούτων διαφορηθῶ;
355b	πῶς γὰρ ἂν τούτους δοκεῖς
356	ἐκφυγεῖν;
356b	οὐκ οἶδʼ ὅπως ἄν.
356c	ἀλλʼ ἐγώ τοί σοι λέγω,
357	ὅτι μένοντε δεῖ μάχεσθαι λαμβάνειν τε τῶν χυτρῶν.
358	τί δὲ χύτρα νώ γʼ ὠφελήσει;
358b	γλαῦξ μὲν οὐ πρόσεισι νῷν.
359	τοῖς δὲ γαμψώνυξι τοισδί;
359b	τὸν ὀβελίσκον ἁρπάσας
360	εἶτα κατάπηξον πρὸ σαυτοῦ.
360b	τοῖσι δʼ ὀφθαλμοῖσι τί;
361	ὀξύβαφον ἐντευθενὶ προσδοῦ λαβὼν ἢ τρύβλιον.
362	ὦ σοφώτατʼ, εὖ γʼ ἀνηῦρες αὐτὸ καὶ στρατηγικῶς·
363	ὑπερακοντίζεις σύ γʼ ἤδη Νικίαν ταῖς μηχαναῖς.
364	ἐλελελεῦ χώρει κάθες τὸ ῥύγχος· οὐ μέλλειν ἐχρῆν.
365	ἕλκε τίλλε παῖε δεῖρε, κόπτε πρώτην τὴν χύτραν.
366	εἰπέ μοι τί μέλλετʼ ὦ πάντων κάκιστα θηρίων
367	ἀπολέσαι παθόντες οὐδὲν ἄνδρε καὶ διασπάσαι
368	τῆς ἐμῆς γυναικὸς ὄντε ξυγγενεῖ καὶ φυλέτα;
369	φεισόμεσθα γάρ τι τῶνδε μᾶλλον ἡμεῖς ἢ λύκων;
370	ἢ τίνας τεισαίμεθʼ ἄλλους τῶνδʼ ἂν ἐχθίους ἔτι;
371	εἰ δὲ τὴν φύσιν μὲν ἐχθροὶ τὸν δὲ νοῦν εἰσιν φίλοι,
372	καὶ διδάξοντές τι δεῦρʼ ἥκουσιν ὑμᾶς χρήσιμον;
373	πῶς δʼ ἂν οἵδʼ ἡμᾶς τι χρήσιμον διδάξειάν ποτε
374	ἢ φράσειαν, ὄντες ἐχθροὶ τοῖσι πάπποις τοῖς ἐμοῖς;
375	ἀλλʼ ἀπʼ ἐχθρῶν δῆτα πολλὰ μανθάνουσιν οἱ σοφοί.
376	ἡ γὰρ εὐλάβεια σῴζει πάντα. παρὰ μὲν οὖν φίλου
377	οὐ μάθοις ἂν τοῦθʼ, ὁ δʼ ἐχθρὸς εὐθὺς ἐξηνάγκασεν.
378	αὐτίχʼ αἱ πόλεις παρʼ ἀνδρῶν γʼ ἔμαθον ἐχθρῶν κοὐ φίλων
379	ἐκπονεῖν θʼ ὑψηλὰ τείχη ναῦς τε κεκτῆσθαι μακράς·
380	τὸ δὲ μάθημα τοῦτο σῴζει παῖδας οἶκον χρήματα.
381	ἔστι μὲν λόγων ἀκοῦσαι πρῶτον, ὡς ἡμῖν δοκεῖ,
382	χρήσιμον· μάθοι γὰρ ἄν τις κἀπὸ τῶν ἐχθρῶν σοφόν.
383	οἵδε τῆς ὀργῆς χαλᾶν εἴξασιν. ἄναγʼ ἐπὶ σκέλος.
384	καὶ δίκαιόν γʼ ἐστὶ κἀμοὶ δεῖ νέμειν ὑμᾶς χάριν.
385	ἀλλὰ μὴν οὐδʼ ἄλλο σοί πω πρᾶγμʼ ἐνηντιώμεθα. 
386	μᾶλλον εἰρήνην ἄγουσι νὴ Δίʼ, ὥστε τὴν χύτραν
387	τώ τε τρυβλίω καθίει·
388	καὶ τὸ δόρυ χρή, τὸν ὀβελίσκον,
389	περιπατεῖν ἔχοντας ἡμᾶς
390	τῶν ὅπλων ἐντός, παρʼ αὐτὴν
391	τὴν χύτραν ἄκραν ὁρῶντας
392	ἐγγύς· ὡς οὐ φευκτέον νῷν.
393	ἐτεὸν ἢν δʼ ἄρʼ ἀποθάνωμεν,
394	κατορυχθησόμεσθα ποῦ γῆς;
395	ὁ Κεραμεικὸς δέξεται νώ.
396	δημοσίᾳ γὰρ ἵνα ταφῶμεν,
397	φήσομεν πρὸς τοὺς στρατηγοὺς
398	μαχομένω τοῖς πολεμίοισιν
399	ἀποθανεῖν ἐν Ὀρνεαῖς. 
400	ἄναγʼ ἐς τάξιν πάλιν ἐς ταὐτόν,
401	καὶ τὸν θυμὸν κατάθου κύψας
402	παρὰ τὴν ὀργὴν ὥσπερ ὁπλίτης·
403	κἀναπυθώμεθα τούσδε τίνες ποτὲ
404	καὶ πόθεν ἔμολον
405	† ἐπὶ τίνα τʼ ἐπίνοιαν. †
406	ἰὼ ἔποψ σέ τοι καλῶ. 
407	καλεῖς δὲ τοῦ κλύειν θέλων;
408	τίνες ποθʼ οἵδε καὶ πόθεν;
409	ξείνω σοφῆς ἀφʼ Ἑλλάδος.
410	τύχη δὲ ποία κομίζει
411	ποτʼ αὐτὼ πρὸς ὄρνιθας
412	ἐλθεῖν;
412b	ἔρως
413	βίου διαίτης τε καὶ
414	σοῦ ξυνοικεῖν τέ σοι
415	καὶ ξυνεῖναι τὸ πᾶν.
416	τί φῄς;
416a	λέγουσι δὴ τίνας λόγους;
417	ἄπιστα καὶ πέρα κλύειν.
418	ὁρᾷ τι κέρδος ἐνθάδʼ ἄξιον
419	μονῆς, ὅτῳ πέποιθʼ
419a	ἐμοὶ ξυνὼν 
420	κρατεῖν ἂν ἢ τὸν ἐχθρὸν ἢ
421	φίλοισιν ὠφελεῖν ἔχειν;
422	λέγει μέγαν τινʼ ὄλβον οὔτε
423	λεκτὸν οὔτε πιστόν· ὡς
424	σὰ γὰρ τὰ πάντα ταῦτα καὶ
425	τὸ τῇδε καὶ τὸ κεῖσε καὶ
426	τὸ δεῦρο προσβιβᾷ λέγων.
427	πότερα μαινόμενος;
428	ἄφατον ὡς φρόνιμος.
429	ἔνι σοφόν τι φρενί;
430	πυκνότατον κίναδος,
431	σόφισμα κύρμα τρῖμμα παιπάλημʼ ὅλον.
432	λέγειν λέγειν κέλευέ μοι.
433	κλύων γὰρ ὧν σύ μοι λέγεις
434	λόγων ἀνεπτέρωμαι. 
435	ἄγε δὴ σὺ καὶ σὺ τὴν πανοπλίαν μὲν πάλιν
436	ταύτην λαβόντε κρεμάσατον τύχἀγαθῇ
437	ἐς τὸν ἰπνὸν εἴσω πλησίον τοὐπιστάτου·
438	σὺ δὲ τούσδʼ ἐφʼ οἷσπερ τοῖς λόγοις συνέλεξʼ ἐγὼ
439	φράσον, δίδαξον.
439b	μὰ τὸν Ἀπόλλω ʼγὼ μὲν οὔ,
440	ἢν μὴ διάθωνταί γʼ οἵδε διαθήκην ἐμοὶ
441	ἥνπερ ὁ πίθηκος τῇ γυναικὶ διέθετο,
441a	ὁ μαχαιροποιός, μήτε δάκνειν τούτους ἐμὲ
442	μήτʼ ὀρχίπεδʼ ἕλκειν μήτʼ ὀρύττειν —
442b	οὔτι που
443	τόν —; οὐδαμῶς.
443b	οὔκ, ἀλλὰ τὠφθαλμὼ λέγω.
444	διατίθεμαι ʼγώ.
444b	κατόμοσόν νυν ταῦτά μοι.
445	ὄμνυμʼ ἐπὶ τούτοις, πᾶσι νικᾶν τοῖς κριταῖς
446	καὶ τοῖς θεαταῖς πᾶσιν.
446b	ἔσται ταυταγί.
447	εἰ δὲ παραβαίην, ἑνὶ κριτῇ νικᾶν μόνον.
448	ἀκούετε λεῴ· τοὺς ὁπλίτας νυνμενὶ
449	ἀνελομένους θὤπλʼ ἀπιέναι πάλιν οἴκαδε,
450	σκοπεῖν δʼ ὅ τι ἂν προγράφωμεν ἐν τοῖς πινακίοις. 
451	δολερὸν μὲν ἀεὶ κατὰ πάντα δὴ τρόπον
452	πέφυκεν ἄνθρωπος· σὺ δʼ ὅμως λέγε μοι.
453	τάχα γὰρ τύχοις ἂν
454	χρηστὸν ἐξειπὼν ὅ τι μοι παρορᾷς, ἢ
455	δύναμίν τινα μείζω
456	παραλειπομένην ὑπʼ ἐμῆς φρενὸς ἀξυνέτου·
457	σὺ δὲ τοῦθʼ οὑρᾷς λέγʼ ἐς κοινόν.
458	ὃ γὰρ ἂν σὺ τύχῃς μοι
459	ἀγαθὸν πορίσας, τοῦτο κοινὸν ἔσται. 
460	ἀλλʼ ἐφʼ ὅτῳπερ πράγματι τὴν σὴν ἥκεις γνώμην ἀναπείσας,
461	λέγε θαρρήσας· ὡς τὰς σπονδὰς οὐ μὴ πρότεροι παραβῶμεν. 
462	καὶ μὴν ὀργῶ νὴ τὸν Δία καὶ προπεφύραται λόγος εἷς μοι,
463	ὃν διαμάττειν οὐ κωλύει· φέρε παῖ στέφανον· καταχεῖσθαι
464	κατὰ χειρὸς ὕδωρ φερέτω ταχύ τις.
464b	δειπνήσειν μέλλομεν; ἢ τί;
465	μὰ Δίʼ ἀλλὰ λέγειν ζητῶ τι πάλαι μέγα καὶ λαρινὸν ἔπος τι,
466	ὅ το τὴν τούτων θραύσει ψυχήν· οὕτως ὑμῶν ὑπεραλγῶ,
467	οἵτινες ὄντες πρότερον βασιλῆς —
467b	ἡμεῖς βασιλῆς; τίνος;
467c	ὑμεῖς
468	πάντων ὁπόσʼ ἔστιν, ἐμοῦ πρῶτον, τουδί, καὶ τοῦ Διὸς αὐτοῦ,
469	ἀρχαιότεροι πρότεροί τε Κρόνου καὶ Τιτάνων ἐγένεσθε,
470	καὶ γῆς.
470b	καὶ γῆς;
470c	νὴ τὸν Ἀπόλλω.
470d	τουτὶ μὰ Δίʼ οὐκ ἐπεπύσμην.
471	ἀμαθὴς γὰρ ἔφυς κοὐ πολυπράγμων, οὐδʼ Αἴσωπον πεπάτηκας,
472	ὃς ἔφασκε λέγων κορυδὸν πάντων πρώτην ὄρνιθα γενέσθαι,
473	προτέραν τῆς γῆς, κἄπειτα νόσῳ τὸν πατέρʼ αὐτῆς ἀποθνῄσκειν·
474	γῆν δʼ οὐκ εἶναι, τὸν δὲ προκεῖσθαι πεμπταῖον· τὴν δʼ ἀποροῦσαν
475	ὑπʼ ἀμηχανίας τὸν πατέρʼ αὑτῆς ἐν τῇ κεφαλῇ κατορύξαι.
476	ὁ πατὴρ ἄρα τῆς κορυδοῦ νυνὶ κεῖται τεθνεὼς Κεφαλῆσιν.
477	οὔκουν δῆτʼ εἰ πρότεροι μὲν γῆς πρότεροι δὲ θεῶν ἐγένοντο,
478	ὡς πρεσβυτάτων αὐτῶν ὄντῶν ὀρθῶς ἐσθʼ ἡ βασιλεία;
479	νὴ τὸν Ἀπόλλω· πάνυ τοίνυν χρὴ ῥύγχος βόσκειν σε τὸ λοιπόν·
480	οὐκ ἀποδώσει ταχέως ὁ Ζεὺς τὸ σκῆπτρον τῷ δρυκολάπτῃ.
481	ὡς δʼ οὐχὶ θεοὶ τοίνυν ἦρχον τῶν ἀνθρώπων τὸ παλαιόν,
482	ἀλλʼ ὄρνιθες, κἀβασίλευον, πόλλʼ ἐστὶ τεκμήρια τούτων.
483	αὐτίκα δʼ ὑμῖν πρῶτʼ ἐπιδείξω τὸν ἀλεκτρυόνʼ, ὡς ἐτυράννει
484	ἦρχέ τε Περσῶν πρῶτον πάντων Δαρείου καὶ Μεγαβάζου,
485	ὥστε καλεῖται Περσικὸς ὄρνις ἀπὸ τῆς ἀρχῆς ἔτʼ ἐκείνης.
486	διὰ ταῦτʼ ἄρʼ ἔχων καὶ νῦν ὥσπερ βασιλεὺς ὁ μέγας διαβάσκει
487	ἐπὶ τῆς κεφαλῆς τὴν κυρβασίαν τῶν ὀρνίθων μόνος ὀρθήν.
488	οὕτω δʼ ἴσχυσέ τε καὶ μέγας ἦν τότε καὶ πολύς, ὥστʼ ἔτι καὶ νῦν
489	ὑπὸ τῆς ῥώμης τῆς τότʼ ἐκείνης, ὁπόταν μόνον ὄρθριον ᾄσῃ,
490	ἀναπηδῶσιν πάντες ἐπʼ ἔργον χαλκῆς κεραμῆς σκυλοδέψαι
491	σκυτῆς βαλανῆς ἀλφιταμοιβοὶ τορνευτολυρασπιδοπηγοί·
492	οἱ δὲ βαδίζουσʼ ὑποδησάμενοι νύκτωρ.
492b	ἐμὲ τοῦτό γʼ ἐρώτα.
493	χλαῖναν γὰρ ἀπώλεσʼ ὁ μοχθηρὸς Φρυγίων ἐρίων διὰ τοῦτον.
494	ἐς δεκάτην γάρ ποτε παιδαρίου κληθεὶς ὑπέπινον ἐν ἄστει,
495	κἄρτι καθηῦδον, καὶ πρὶν δειπνεῖν τοὺς ἄλλους οὗτος ἄρʼ ᾖσεν·
496	κἀγὼ νομίσας ὄρθρον ἐχώρουν Ἀλιμουντάδε, κἄρτι προκύπτω
497	ἔξω τείχους καὶ λωποδύτης παίει ῥοπάλῳ με τὸ νῶτον·
498	κἀγὼ πίπτω μέλλω τε βοᾶν, ὁ δʼ ἀπέβλισε θοἰμάτιόν μου. 
499	ἰκτῖνος δʼ οὖν τῶν Ἑλλήνων ἦρχεν τότε κἀβασίλευεν.
500	τῶν Ἑλλήνων;
500b	καὶ κατέδειξέν γʼ οὗτος πρῶτος βασιλεύων
501	προκυλινδεῖσθαι τοῖς ἰκτίνοις.
501b	νὴ τὸν Διόνυσον, ἐγὼ γοῦν
502	ἐκυλινδούμην ἰκτῖνον ἰδών· κᾆθʼ ὕπτιος ὢν ἀναχάσκων
503	ὀβολὸν κατεβρόχθισα· κᾆτα κενὸν τὸν θύλακον οἴκαδʼ ἀφεῖλκον.
504	Αἰγύπτου δʼ αὖ καὶ Φοινίκης πάσης κόκκυξ βασιλεὺς ἦν·
505	χὠπόθʼ ὁ κόκκυξ εἴποι κόκκυ, τότʼ ἂν οἱ Φοίνικες ἅπαντες
506	τοὺς πυροὺς ἂν καὶ τὰς κριθὰς ἐν τοῖς πεδίοις ἐθέριζον.
507	τοῦτʼ ἄρʼ ἐκεῖνʼ ἦν τοὔπος ἀληθῶς· κόκκυψωλοὶ πεδίονδε. 
508	ἦρχον δʼ οὕτω σφόδρα τὴν ἀρχήν, ὥστʼ εἴ τις καὶ βασιλεύοι
509	ἐν ταῖς πόλεσιν τῶν Ἑλλήνων Ἀγαμέμνων ἢ Μενέλαος,
510	ἐπὶ τῶν σκήπτρων ἐκάθητʼ ὄρνις μετέχων ὅ τι δωροδοκοίη.
511	τουτὶ τοίνυν οὐκ ᾔδη ʼγώ· καὶ δῆτά μʼ ἐλάμβανε θαῦμα,
512	ὁπότʼ ἐξέλθοι Πρίαμός τις ἔχων ὄρνιν ἐν τοῖσι τραγῳδοῖς,
513	ὁ δʼ ἄρʼ εἱστήκει τὸν Λυσικράτη τηρῶν ὅ τι δωροδοκοίη.
514	ὃ δὲ δεινότατόν γʼ ἐστὶν ἁπάντων, ὁ Ζεὺς γὰρ ὁ νῦν βασιλεύων
515	αἰετὸν ὄρνιν ἕστηκεν ἔχων ἐπὶ τῆς κεφαλῆς βασιλεὺς ὤν,
516	ἡ δʼ αὖ θυγάτηρ γλαῦχʼ, ὁ δʼ Ἀπόλλων ὥσπερ θεράπων ἱέρακα.
517	νὴ τὴν Δήμητρʼ εὖ ταῦτα λέγεις. τίνος οὕνεκα ταῦτʼ ἄρʼ ἔχουσιν;
518	ἵνʼ ὅταν θύων τις ἔπειτʼ αὐτοῖς ἐς τὴν χεῖρʼ, ὡς νόμος ἐστίν,
519	τὰ σπλάγχνα διδῷ, τοῦ Διὸς αὐτοὶ πρότεροι τὰ σπλάγχνα λάβωσιν.
520	ὤμνυ τʼ οὐδεὶς τότʼ ἂν ἀνθρώπων θεόν, ἀλλʼ ὄρνιθας ἅπαντες·
521	Λάμπων δʼ ὄμνυσʼ ἔτι καὶ νυνὶ τὸν χῆνʼ, ὅταν ἐξαπατᾷ τι.
522	οὕτως ὑμᾶς πάντες πρότερον μεγάλους ἁγίους τʼ ἐνόμιζον, 
523	νῦν δʼ ἀνδράποδʼ ἠλιθίους Μανᾶς·
524	ὥσπερ δʼ ἤδη τοὺς μαινομένους
525	βάλλουσʼ ὑμᾶς, κἀν τοῖς ἱεροῖς
526	πᾶς τις ἐφʼ ὑμῖν ὀρνιθευτὴς
527	ἵστησι βρόχους παγίδας ῥάβδους
528	ἕρκη νεφέλας δίκτυα πηκτάς·
529	εἶτα λαβόντες πωλοῦσʼ ἁθρόους·
530	οἱ δʼ ὠνοῦνται βλιμάζοντες·
531	κοὐδʼ οὖν, εἴπερ ταῦτα δοκεῖ δρᾶν,
532	ὀπτησάμενοι παρέθενθʼ ὑμᾶς,
533	ἀλλʼ ἐπικνῶσιν τυρὸν ἔλαιον
534	σίλφιον ὄξος καὶ τρίψαντες
535	κατάχυσμʼ ἕτερον γλυκὺ καὶ λιπαρόν,
536	κἄπειτα κατεσκέδασαν θερμὸν
537	τοῦτο καθʼ ὑμῶν
538	αὐτῶν ὥσπερ κενεβρείων. 
539	πολὺ δὴ πολὺ δὴ χαλεπωτάτους λόγους
540	ἤνεγκας ἄνθρωφʼ. ὡς ἐδάκρυσά γʼ ἐμῶν
541	πατέρων κάκην, οἳ
542	τάσδε τὰς τιμὰς προγόνων παραδόντων
543	ἐπʼ ἐμοῦ κατέλυσαν.
544	σὺ δέ μοι κατὰ δαίμονα καί τινα συντυχίαν
545	ἀγαθὴν ἥκεις ἐμοὶ σωτήρ.
546	ἀναθεὶς γὰρ ἐγώ σοι
547	τὰ νεοττία κἀμαυτὸν οἰκήσω. 
548	ἀλλʼ ὅ τι χρὴ δρᾶν, σὺ δίδασκε παρών· ὡς ζῆν οὐκ ἄξιον ἡμῖν,
549	εἰ μὴ κομιούμεθα παντὶ τρόπῳ τὴν ἡμετέραν βασιλείαν. 
550	καὶ δὴ τοίνυν πρῶτα διδάσκω μίαν ὀρνίθων πόλιν εἶναι,
551	κἄπειτα τὸν ἀέρα πάντα κύκλῳ καὶ πᾶν τουτὶ τὸ μεταξὺ
552	περιτειχίζειν μεγάλαις πλίνθοις ὀπταῖς ὥσπερ Βαβυλῶνα.
553	ὦ Κεβριόνη καὶ Πορφυρίων ὡς σμερδαλέον τὸ πόλισμα.
554	κἄπειτʼ ἢν τοῦτʼ ἐπανεστήκῃ, τὴν ἀρχὴν τὸν Δίʼ ἀπαιτεῖν·
555	κἂν μὲν μὴ φῇ μηδʼ ἐθελήσῃ μηδʼ εὐθὺς γνωσιμαχήσῃ,
556	ἱερὸν πόλεμον πρωὐδᾶν αὐτῷ, καὶ τοῖσι θεοῖσιν ἀπειπεῖν
557	διὰ τῆς χώρας τῆς ὑμετέρας ἐστυκόσι μὴ διαφοιτᾶν,
558	ὥσπερ πρότερον μοιχεύσοντες τὰς Ἀλκμήνας κατέβαινον
559	καὶ τὰς Ἀλόπας καὶ τὰς Σεμέλας· ἤνπερ δʼ ἐπίωσʼ, ἐπιβάλλειν
560	σφραγῖδʼ αὐτοῖς ἐπὶ τὴν ψωλήν, ἵνα μὴ βινῶσʼ ἔτʼ ἐκείνας.
561	τοῖς δʼ ἀνθρώποις ὄρνιν ἕτερον πέμψαι κήρυκα κελεύω,
562	ὡς ὀρνίθων βασιλευόντων θύειν ὄρνισι τὸ λοιπόν,
563	κἄπειτα θεοῖς ὕστερον αὖθις· προσνείμασθαι δὲ πρεπόντως
564	τοῖσι θεοῖσιν τῶν ὀρνίθων ὃς ἂν ἁρμόττῃ καθʼ ἕκαστον·
565	ἢν Ἀφροδίτῃ θύῃ, πυροὺς ὄρνιθι φαληρίδι θύειν·
566	ἢν δὲ Ποσειδῶνί τις οἶν θύῃ, νήττῃ πυροὺς καθαγίζειν·
567	ἢν δʼ Ἡρακλέει θύῃ τι, λάρῳ ναστοὺς θύειν μελιτοῦντας·
568	κἂν Διὶ θύῃ βασιλεῖ κριόν, βασιλεύς ἐστʼ ὀρχίλος ὄρνις,
569	ᾧ προτέρῳ δεῖ τοῦ Διὸς αὐτοῦ σέρφον ἐνόρχην σφαγιάζειν.
570	ἥσθην σέρφῳ σφαγιαζομένῳ. βροντάτω νῦν ὁ μέγας Ζάν.
571	καὶ πῶς ἡμᾶς νομιοῦσι θεοὺς ἄνθρωποι κοὐχὶ κολοιούς,
572	οἳ πετόμεσθα πτέρυγάς τʼ ἔχομεν;
572b	ληρεῖς· καὶ νὴ Δίʼ ὅ γʼ Ἑρμῆς
573	πέτεται θεὸς ὢν πτέρυγάς τε φορεῖ, κἄλλοι γε θεοὶ πάνυ πολλοί.
574	αὐτίκα Νίκη πέτεται πτερύγοιν χρυσαῖν καὶ νὴ Δίʼ Ἔρως γε·
575	Ἥρην δέ γʼ Ὅμηρος ἔφασκʼ ἰκέλην εἶναι τρήρωνι πελείῃ.
576	ὁ Ζεὺς δʼ ἡμῖν οὐ βροντήσας πέμψει πτερόεντα κεραυνόν;
577	ἢν δʼ οὖν ὑμᾶς μὲν ὑπʼ ἀγνοίας εἶναι νομίσωσι τὸ μηδέν,
578	τούτους δὲ θεοὺς τοὺς ἐν Ὀλύμπῳ τότε χρὴ στρούθων νέφος ἀρθὲν
579	καὶ σπερμολόγων ἐκ τῶν ἀγρῶν τὸ σπέρμʼ αὐτῶν ἀνακάψαι·
580	κἄπειτʼ αὐτοῖς ἡ Δημήτηρ πυροὺς πεινῶσι μετρείτω.
581	οὐκ ἐθελήσει μὰ Δίʼ, ἀλλʼ ὄψει προφάσεις αὐτὴν παρέχουσαν.
582	οἱ δʼ αὖ κόρακες τῶν ζευγαρίων, οἷσιν τὴν γῆν καταροῦσιν,
583	καὶ τῶν προβάτων τοὺς ὀφθαλμοὺς ἐκκοψάντων ἐπὶ πείρᾳ·
584	εἶθʼ ὅ γʼ Ἀπόλλων ἰατρός γʼ ὢν ἰάσθω· μισθοφορεῖ δέ.
585	μὴ πρίν γʼ ἂν ἐγὼ τὼ βοιδαρίω τὠμὼ πρώτιστʼ ἀποδῶμαι.
586	ἢν δʼ ἡγῶνται σὲ θεὸν σὲ βίον σὲ δὲ γῆν σὲ Κρόνον σὲ Ποσειδῶ,
587	ἀγάθʼ αὐτοῖσιν πάντα παρέσται.
587b	λέγε δή μοι τῶν ἀγαθῶν ἕν.
588	πρῶτα μὲν αὐτῶν τὰς οἰνάνθας οἱ πάρνοπες οὐ κατέδονται,
589	ἀλλὰ γλαυκῶν λόχος εἷς αὐτοὺς καὶ κερχνῄδων ἐπιτρίψει.
590	εἶθʼ οἱ κνῖπες καὶ ψῆνες ἀεὶ τὰς συκᾶς οὐ κατέδονται,
591	ἀλλʼ ἀναλέξει πάντας καθαρῶς αὐτοὺς ἀγέλη μία κιχλῶν. 
592	πλουτεῖν δὲ πόθεν δώσομεν αὐτοῖς; καὶ γὰρ τούτου σφόδρʼ ἐρῶσιν.
593	τὰ μέταλλʼ αὐτοῖς μαντευομένοις οὗτοι δώσουσι τὰ χρηστά,
594	τάς τʼ ἐμπορίας τὰς κερδαλέας πρὸς τὸν μάντιν κατεροῦσιν,
595	ὥστʼ ἀπολεῖται τῶν ναυκλήρων οὐδείς.
595b	πῶς οὐκ ἀπολεῖται;
596	προερεῖ τις ἀεὶ τῶν ὀρνίθων μαντευομένῳ περὶ τοῦ πλοῦ·
597	νυνὶ μὴ πλεῖ, χειμὼν ἔσται· νυνὶ πλεῖ, κέρδος ἐπέσται.
598	γαῦλον κτῶμαι καὶ ναυκληρῶ, κοὐκ ἂν μείναιμι παρʼ ὑμῖν.
599	τοὺς θησαυρούς τʼ αὐτοῖς δείξουσʼ οὓς οἱ πρότεροι κατέθεντο
600	τῶν ἀργυρίων· οὗτοι γὰρ ἴσασι· λέγουσι δέ τοι τάδε πάντες,
601	οὐδεὶς οἶδεν τὸν θησαυρὸν τὸν ἐμὸν πλὴν εἴ τις ἄρʼ ὄρνις.
602	πωλῶ γαῦλον, κτῶμαι σμινύην, καὶ τὰς ὑδρίας ἀνορύττω.
603	πῶς δʼ ὑγιείαν δώσουσʼ αὐτοῖς, οὖσαν παρὰ τοῖσι θεοῖσιν;
604	ἢν εὖ πράττωσʼ, οὐχ ὑγιεία μεγάλη τοῦτʼ ἐστί; σάφʼ ἴσθι,
605	ὡς ἄνθρωπός γε κακῶς πράττων ἀτεχνῶς οὐδεὶς ὑγιαίνει.
606	πῶς δʼ ἐς γῆράς ποτʼ ἀφίξονται; καὶ γὰρ τοῦτʼ ἔστʼ ἐν Ὀλύμπῳ·
607	ἢ παιδάριʼ ὄντʼ ἀποθνῄσκειν δεῖ;
607b	μὰ Δίʼ ἀλλὰ τριακόσιʼ αὐτοῖς
608	ἔτι προσθήσουσʼ ὄρνιθες ἔτη.
608b	παρὰ τοῦ;
608c	παρʼ ὅτου; παρʼ ἑαυτῶν.
609	οὐκ οἶσθʼ ὅτι πέντʼ ἀνδρῶν γενεὰς ζώει λακέρυζα κορώνη;
610	αἰβοῖ πολλῷ κρείττους οὗτοι τοῦ Διὸς ἡμῖν βασιλεύειν. 
611	οὐ γὰρ πολλῷ;
612	πρῶτον μέν γʼ οὐχὶ νεὼς ἡμᾶς
613	οἰκοδομεῖν δεῖ λιθίνους αὐτοῖς,
614	οὐδὲ θυρῶσαι χρυσαῖσι θύραις,
615	ἀλλʼ ὑπὸ θάμνοις καὶ πρινιδίοις
616	οἰκήσουσιν. τοῖς δʼ αὖ σεμνοῖς
617	τῶν ὀρνίθων δένδρον ἐλάας
618	ὁ νεὼς ἔσται· κοὐκ ἐς Δελφοὺς
619	οὐδʼ εἰς Ἄμμωνʼ ἐλθόντες ἐκεῖ
620	θύσομεν, ἀλλʼ ἐν ταῖσιν κομάροις
621	καὶ τοῖς κοτίνοις στάντες ἔχοντες
622	κριθὰς πυροὺς εὐξόμεθʼ αὐτοῖς
623	ἀνατείνοντες τὼ χεῖρʼ ἀγαθῶν
624	διδόναι τι μέρος· καὶ ταῦθʼ ἡμῖν
625	παραχρῆμʼ ἔσται
626	πυροὺς ὀλίγους προβαλοῦσιν. 
627	ὦ φίλτατʼ ἐμοὶ πολὺ πρεσβυτῶν ἐξ ἐχθίστου μεταπίπτων,
628	οὐκ ἔστιν ὅπως ἂν ἐγώ ποθʼ ἑκὼν τῆς σῆς γνώμης ἔτʼ ἀφείμην.
629	ἐπαυχήσας δὲ τοῖσι σοῖς λόγοις
630	ἐπηπείλησα καὶ κατώμοσα,
631	ἢν σὺ παρʼ ἐμὲ θέμενος
632	ὁμόφρονας λόγους δικαίους
633	ἀδόλους ὁσίους
634	ἐπὶ θεοὺς ἴῃς, ἐμοὶ
635	φρονῶν ξυνῳδά, μὴ πολὺν χρόνον
636	θεοὺς ἔτι σκῆπτρα τἀμὰ τρίψειν.
637	ἀλλʼ ὅσα μὲν δεῖ ῥώμῃ πράττειν, ἐπὶ ταῦτα τεταξόμεθʼ ἡμεῖς·
638	ὅσα δὲ γνώμῃ δεῖ βουλεύειν, ἐπὶ σοὶ τάδε πάντʼ ἀνάκειται. 
639	καὶ μὴν μὰ τὸν Δίʼ οὐχὶ νυστάζειν ἔτι
640	ὥρα ʼστὶν ἡμῖν οὐδὲ μελλονικιᾶν,
641	ἀλλʼ ὡς τάχιστα δεῖ τι δρᾶν· πρῶτον δέ γε
641a	εἰσέλθετʼ ἐς νεοττιάν γε τὴν ἐμὴν
642	καὶ τἀμὰ κάρφη καὶ τὰ παρόντα φρύγανα,
643	καὶ τοὔνομʼ ἡμῖν φράσατον.
643b	ἀλλὰ ῥᾴδιον.
644	ἐμοὶ μὲν ὄνομα Πισθέταιρος, τῳδεδὶ
645	Εὐελπίδης Κριῶθεν.
645b	ἀλλὰ χαίρετον
646	ἄμφω.
646b	δεχόμεθα.
646c	δεῦρο τοίνυν εἴσιτον.
647	ἴωμεν· εἰσηγοῦ σὺ λαβὼν ἡμᾶς.
647b	ἴθι.
648	ἀτὰρ τὸ δεῖνα, δεῦρʼ ἐπανάκρουσαι πάλιν.
649	φέρʼ ἴδω, φράσον νῷν, πῶς ἐγώ τε χοὐτοσὶ
650	ξυνεσόμεθʼ ὑμῖν πετομένοις οὐ πετομένω;
651	καλῶς.
651b	ὅρα νυν, ὡς ἐν Αἰσώπου λόγοις
652	ἐστὶν λεγόμενον δή τι, τὴν ἀλώπεχʼ, ὡς
653	φλαύρως ἐκοινώνησεν αἰετῷ ποτέ.
654	μηδὲν φοβηθῇς· ἔστι γάρ τι ῥιζίον,
655	ὃ διατραγόντʼ ἔσεσθον ἐπτερωμένω.
656	οὕτω μὲν εἰσίωμεν. ἄγε δὴ Ξανθία
657	καὶ Μανόδωρε λαμβάνετε τὰ στρώματα. 
658	οὗτος σὲ καλῶ, σὲ λέγω.
658b	τί καλεῖς;
658c	τούτους μὲν ἄγων μετὰ σαυτοῦ
659	ἀρίστισον εὖ· τὴν δʼ ἡδυμελῆ ξύμφωνον ἀηδόνα Μούσαις
660	κατάλειφʼ ἡμῖν δεῦρʼ ἐκβιβάσας, ἵνα παίσωμεν μετʼ ἐκείνης.
661	ὦ τοῦτο μεντοι νὴ Δίʼ αὐτοῖσιν πιθοῦ·
662	ἐκβίβασον ἐκ τοῦ βουτόμου τοὐρνίθιον.
663	ἐκβίβασον αὐτοῦ πρὸς θεῶν αὐτήν, ἵνα
664	καὶ νὼ θεασώμεσθα τὴν ἀηδόνα.
665	ἀλλʼ εἰ δοκεῖ σφῷν, ταῦτα χρὴ δρᾶν. ἡ Πρόκνη
666	ἔκβαινε καὶ σαυτὴν ἐπιδείκνυ τοῖς ξένοις.
667	ὦ Ζεῦ πολυτίμηθʼ ὡς καλὸν τοὐρνίθιον,
668	ὡς δʼ ἁπαλόν, ὡς δὲ λευκόν.
668b	ἆρά γʼ οἶσθʼ ὅτι
669	ἐγὼ διαμηρίζοιμʼ ἂν αὐτὴν ἡδέως;
670	ὅσον δʼ ἔχει τὸν χρυσόν, ὥσπερ παρθένος.
671	ἐγὼ μὲν αὐτὴν κἂν φιλῆσαί μοι δοκῶ.
672	ἀλλʼ ὦ κακόδαιμον ῥύγχος ὀβελίσκοιν ἔχει.
673	ἀλλʼ ὥσπερ ᾠὸν νὴ Δίʼ ἀπολέψαντα χρὴ
674	ἀπὸ τῆς κεφαλῆς τὸ λέμμα κᾆθʼ οὕτω φιλεῖν.
675	ἴωμεν.
675b	ἡγοῦ δὴ σὺ νῷν τύχἀγαθῇ. 
676	ὦ φίλη, ὦ ξουθή,
677	ὦ φίλτατον ὀρνέων
678	πάντων, ξύννομε τῶν ἐμῶν
679	ὕμνων, ξύντροφʼ ἀηδοῖ,
680	ἦλθες ἦλθες ὤφθης,
681	ἡδὺν φθόγγον ἐμοὶ φέρουσʼ.
682	ἀλλʼ ὦ καλλιβόαν κρέκουσʼ
683	αὐλὸν φθέγμασιν ἠρινοῖς,
684	ἄρχου τῶν ἀναπαίστων. 
685	ἄγε δὴ φύσιν ἄνδρες ἀμαυρόβιοι, φύλλων γενεᾷ προσόμοιοι,
686	ὀλιγοδρανέες, πλάσματα πηλοῦ, σκιοειδέα φῦλʼ ἀμενηνά,
687	ἀπτῆνες ἐφημέριοι ταλαοὶ βροτοὶ ἀνέρες εἰκελόνειροι,
688	προσέχετε τὸν νοῦν τοῖς ἀθανάτοις ἡμῖν τοῖς αἰὲν ἐοῦσιν,
689	τοῖς αἰθερίοις τοῖσιν ἀγήρῳς τοῖς ἄφθιτα μηδομένοισιν,
690	ἵνʼ ἀκούσαντες πάντα παρʼ ἡμῶν ὀρθῶς περὶ τῶν μετεώρων.
691	φύσιν οἰωνῶν γένεσίν τε θεῶν ποταμῶν τʼ Ἐρέβους τε Χάους τε
692	εἰδότες ὀρθῶς, Προδίκῳ παρʼ ἐμοῦ κλάειν εἴπητε τὸ λοιπόν.
693	Χάος ἦν καὶ Νὺξ Ἔρεβός τε μέλαν πρῶτον καὶ Τάρταρος εὐρύς,
694	γῆ δʼ οὐδʼ ἀὴρ οὐδʼ οὐρανὸς ἦν· Ἐρέβους δʼ ἐν ἀπείροσι κόλποις
695	τίκτει πρώτιστον ὑπηνέμιον Νὺξ ἡ μελανόπτερος ᾠόν,
696	ἐξ οὖ περιτελλομέναις ὥραις ἔβλαστεν Ἔρως ὁ ποθεινός,
697	στίλβων νῶτον πτερύγοιν χρυσαῖν, εἰκὼς ἀνεμώκεσι δίναις.
698	οὗτος δὲ Χάει πτερόεντι μιγεὶς νυχίῳ κατὰ Τάρταρον εὐρὺν
699	ἐνεόττευσεν γένος ἡμέτερον, καὶ πρῶτον ἀνήγαγεν ἐς φῶς.
700	πρότερον δʼ οὐκ ἦν γένος ἀθανάτων, πρὶν Ἔρως ξυνέμειξεν ἅπαντα·
701	ξυμμιγνυμένων δʼ ἑτέρων ἑτέροις γένετʼ οὐρανὸς ὠκεανός τε
702	καὶ γῆ πάντων τε θεῶν μακάρων γένος ἄφθιτον. ὦδε μέν ἐσμεν
703	πολὺ πρεσβύτατοι πάντων μακάρων. ἡμεῖς δʼ ὡς ἐσμὲν Ἔρωτος
704	πολλοῖς δῆλον· πετόμεσθά τε γὰρ καὶ τοῖσιν ἐρῶσι σύνεσμεν·
705	πολλοὺς δὲ καλοὺς ἀπομωμοκότας παῖδας πρὸς τέρμασιν ὥρας
706	διὰ τὴν ἰσχὺν τὴν ἡμετέραν διεμήρισαν ἄνδρες ἐρασταί,
707	ὁ μὲν ὄρτυγα δοὺς ὁ δὲ πορφυρίωνʼ ὁ δὲ χῆνʼ ὁ δὲ Περσικὸν ὄρνιν. 
708	πάντα δὲ θνητοῖς ἐστὶν ἀφʼ ἡμῶν τῶν ὀρνίθων τὰ μέγιστα.
709	πρῶτα μὲν ὥρας φαίνομεν ἡμεῖς ἦρος χειμῶνος ὀπώρας·
710	σπείρειν μέν, ὅταν γέρανος κρώζουσʼ ἐς τὴν Λιβύην μεταχωρῇ.
711	καὶ πηδάλιον τότε ναυκλήρῳ φράζει κρεμάσαντι καθεύδειν,
712	εἶτα δʼ Ὀρέστῃ χλαῖναν ὑφαίνειν, ἵνα μὴ ῥιγῶν ἀποδύῃ.
713	ἰκτῖνος δʼ αὖ μετὰ ταῦτα φανεὶς ἑτέραν ὥραν ἀποφαίνει,
714	ἡνίκα πεκτεῖν ὥρα προβάτων πόκον ἠρινόν· εἶτα χελιδών,
715	ὅτε χρὴ χλαῖναν πωλεῖν ἤδη καὶ ληδάριόν τι πρίασθαι.
716	ἐσμὲν δʼ ὑμῖν Ἄμμων Δελφοὶ Δωδώνη Φοῖβος Ἀπόλλων.
717	ἐλθόντες γὰρ πρῶτον ἐπʼ ὄρνις οὕτω πρὸς ἅπαντα τρέπεσθε,
718	πρός τʼ ἐμπορίαν, καὶ πρὸς βιότου κτῆσιν, καὶ πρὸς γάμον ἀνδρός.
719	ὄρνιν τε νομίζετε πάνθʼ ὅσαπερ περὶ μαντείας διακρίνει·
720	φήμη γʼ ὑμῖν ὄρνις ἐστί, πταρμόν τʼ ὄρνιθα καλεῖτε,
721	ξύμβολον ὄρνιν, φωνὴν ὄρνιν, θεράποντʼ ὄρνιν, ὄνον ὄρνιν.
722	ἆρʼ οὐ φανερῶς ἡμεῖς ὑμῖν ἐσμὲν μαντεῖος Ἀπόλλων; 
723	ἢν οὖν ἡμᾶς νομίσητε θεούς,
724	ἕξετε χρῆσθαι μάντεσι Μούσαις
725	αὔραις ὥραις χειμῶνι θέρει
726	μετρίῳ πνίγει· κοὐκ ἀποδράντες
727	καθεδούμεθʼ ἄνω σεμνυνόμενοι
728	παρὰ ταῖς νεφέλαις ὥσπερ χὠ Ζεύς·
729	ἀλλὰ παρόντες δώσομεν ὑμῖν
730	αὐτοῖς, παισίν, παίδων παισίν,
731	πλουθυγιείαν
732	εὐδαιμονίαν βίον εἰρήνην
733	νεότητα γέλωτα χοροὺς θαλίας
734	γάλα τʼ ὀρνίθων. ὥστε παρέσται
735	κοπιᾶν ὑμῖν ὑπὸ τῶν ἀγαθῶν·
736	οὕτω πλουτήσετε πάντες. 
737	Μοῦσα λοχμαία,
738	τιὸ τιὸ τιὸ τιὸ τιὸ τιὸ τιοτίγξ,
739	ποικίλη, μεθʼ ἧς ἐγὼ
740	νάπαισι καὶ κορυφαῖς ἐν ὀρείαις,
741	τιὸ τιὸ τιὸ τιοτίγξ,
742	ἱζόμενος μελίας ἐπὶ φυλλοκόμου,
743	τιὸ τιὸ τιὸ τιοτίγξ,
744	διʼ ἐμῆς γένυος ξουθῆς μελέων
745	Πανὶ νόμους ἱεροὺς ἀναφαίνω
746	σεμνά τε μητρὶ χορεύματʼ ὀρείᾳ,
747	τοτοτοτοτοτοτοτοτοτίγξ,
748	ἔνθεν ὡστερεὶ μέλιττα
749	Φρύνιχος ἀμβροσίων μελέων ἀπεβόσκετο καρπὸν ἀεὶ
750	φέρων γλυκεῖαν ᾠδάν.
751	τιὸ τιὸ τιὸ τιοτίγξ. 
752	εἰ μετʼ ὀρνίθων τις ὑμῶν ὦ θεαταὶ βούλεται
753	διαπλέκειν ζῶν ἡδέως τὸ λοιπόν, ὡς ἡμᾶς ἴτω.
755	ὅσα γάρ ἐστιν ἐνθάδʼ αἰσχρὰ τῷ νόμῳ κρατούμενα,
756	ταῦτα πάντʼ ἐστὶν παρʼ ἡμῖν τοῖσιν ὄρνισιν καλά.
757	εἰ γὰρ ἐνθάδʼ ἐστὶν αἰσχρὸν τὸν πατέρα τύπτειν νόμῳ,
758	τοῦτʼ ἐκεῖ καλὸν παρʼ ἡμῖν ἐστιν, ἤν τις τῷ πατρὶ
759	προσδραμὼν εἴπῃ πατάξας, αἶρε πλῆκτρον, εἰ μαχεῖ. 
760	εἰ δὲ τυγχάνει τις ὑμῶν δραπέτης ἐστιγμένος,
761	ἀτταγᾶς οὗτος παρʼ ἡμῖν ποικίλος κεκλήσεται.
762	εἰ δὲ τυγχάνει τις ὢν Φρὺξ μηδὲν ἦττον Σπινθάρου,
763	φρυγίλος ὄρνις ἐνθάδʼ ἔσται, τοῦ Φιλήμονος γένους.
764	εἰ δὲ δοῦλός ἐστι καὶ Κὰρ ὥσπερ Ἐξηκεστίδης,
765	φυσάτω πάππους παρʼ ἡμῖν, καὶ φανοῦνται φράτερες.
766	εἰ δʼ ὁ Πεισίου προδοῦναι τοῖς ἀτίμοις τὰς πύλας
767	βούλεται, πέρδιξ γενέσθω, τοῦ πατρὸς νεοττίον·
768	ὡς παρʼ ἡμῖν οὐδὲν αἰσχρόν ἐστιν ἐκπερδικίσαι. 
769	τοιάδε κύκνοι,
770	τιὸ τιὸ τιὰ τιὸ τιὸ τιοτίγξ,
771	συμμιγῆ βοὴν ὁμοῦ
772	πτεροῖς κρέκοντες ἴακχον Ἀπόλλω,
773	τιὸ τιὸ τιὸ τιοτίγξ,
774	ὄχθῳ ἐφεζόμενοι παρʼ Ἕβρον ποταμόν,
775	τιὸ τιὸ τιὸ τιοτίγξ,
776	διὰ δʼ αἰθέριον νέφος ἦλθε βοά·
777	πτῆξε δὲ φῦλά τε ποικίλα θηρῶν,
778	κύματά τʼ ἔσβεσε νήνεμος αἴθρη,
779	τοτοτοτοτοτοτοτοτοτίγξ·
780	πᾶς δʼ ἐπεκτύπησʼ Ὄλυμπος·
781	εἷλε δὲ θάμβος ἄνακτας· Ὀλυμπιάδες δὲ μέλος Χάριτες
782	Μοῦσαί τʼ ἐπωλόλυξαν.
783	τιὸ τιὸ τιὸ τιοτίγξ. 
785	οὐδέν ἐστʼ ἄμεινον οὐδʼ ἥδιον ἢ φῦσαι πτερά.
786	αὐτίχʼ ὑμῶν τῶν θεατῶν εἴ τις ἧν ὑπόπτερος,
787	εἶτα πεινῶν τοῖς χοροῖσι τῶν τραγῳδῶν ἤχθετο,
788	ἐκπτόμενος ἂν οὗτος ἠρίστησεν ἐλθὼν οἴκαδε,
789	κᾆτʼ ἂν ἐμπλησθεὶς ἐφʼ ἡμᾶς αὖθις αὖ κατέπτετο.
790	εἴ τε Πατροκλείδης τις ὑμῶν τυγχάνει χεζητιῶν,
791	οὐκ ἂν ἐξίδισεν ἐς θοἰμάτιον, ἀλλʼ ἀνέπτετο,
792	κἀποπαρδὼν κἀναπνεύσας αὖθις αὖ κατέπτετο·
793	εἴ τε μοιχεύων τις ὑμῶν ἐστιν ὅστις τυγχάνει,
794	κᾆθʼ ὁρᾷ τὸν ἄνδρα τῆς γυναικὸς ἐν βουλευτικῷ,
795	οὗτος ἂν πάλιν παρʼ ὑμῶν πτερυγίσας ἀνέπτετο,
796	εἶτα βινήσας ἐκεῖθεν αὖθις αὖ κατέπτετο.
797	ἆρʼ ὑπόπτερον γενέσθαι παντός ἐστιν ἄξιον;
798	ὡς Διειτρέφης γε πυτιναῖα μόνον ἔχων πτερὰ
799	ᾑρέθη φύλαρχος, εἶθʼ ἵππαρχος, εἶτʼ ἐξ οὐδενὸς
800	μεγάλα πράττει κἀστὶ νυνὶ ξουθὸς ἱππαλεκτρυών. 
801	ταυτὶ τοιαυτί· μὰ Δίʼ ἐγὼ μὲν πρᾶγμά πω
802	γελοιότερον οὐκ εἶδον οὐδεπώποτε.
803	ἐπὶ τῷ γελᾷς;
803b	ἐπὶ τοῖσι σοῖς ὠκυπτέροις.
804	οἶσθʼ ᾧ μάλιστʼ ἔοικας ἐπτερωμένος;
805	εἰς εὐτέλειαν χηνὶ συγγεγραμμένῳ.
806	σὺ δὲ κοψίχῳ γε σκάφιον ἀποτετιλμένῳ.
807	ταυτὶ μὲν ᾐκάσμεσθα κατὰ τὸν Αἰσχύλον·
808	τάδʼ οὐχ ὑπʼ ἄλλων ἀλλὰ τοῖς αὑτῶν πτεροῖς.
809	ἄγε δὴ τί χρὴ δρᾶν;
809b	πρῶτον ὄνομα τῇ πόλει
810	θέσθαι τι μέγα καὶ κλεινόν, εἶτα τοῖς θεοῖς
811	θῦσαι μετὰ τοῦτο.
811b	ταῦτα κἀμοὶ συνδοκεῖ.
812	φέρʼ ἴδω, τί δʼ ἡμῖν τοὔνομʼ ἔσται τῇ πόλει;
813	βούλεσθε τὸ μέγα τοῦτο τοὐκ Λακεδαίμονος
814	Σπάρτην ὄνομα καλῶμεν αὐτήν;
814b	Ἡράκλεις·
815	Σπάρτην γὰρ ἂν θείμην ἐγὼ τἠμῇ πόλει;
816	οὐδʼ ἂν χαμεύνῃ πάνυ γε κειρίαν γʼ ἔχων.
817	τί δῆτʼ ὄνομʼ αὐτῇ θησόμεσθʼ;
817b	ἐντευθενὶ
818	ἐκ τῶν νεφελῶν καὶ τῶν μετεώρων χωρίων
819	χαῦνόν τι πάνυ.
819b	βούλει Νεφελοκοκκυγίαν;
820	ἰοὺ ἰού·
820a	καλόν γʼ ἀτεχνῶς σὺ καὶ μέγʼ ηὗρες τοὔνομα.
821	ἆρʼ ἐστὶν αὑτηγὶ Νεφελοκοκκυγία,
822	ἵνα καὶ τὰ Θεογένους τὰ πολλὰ χρήματα
822b	τά τʼ Αἰσχίνου γʼ ἅπαντα;
823	καὶ λῷστον μὲν οὖν
824	τὸ Φλέγρας πεδίον, ἵνʼ οἱ θεοὶ τοὺς γηγενεῖς
825	ἀλαζονευόμενοι καθυπερηκόντισαν.
826	λιπαρὸν τὸ χρῆμα τῆς πόλεως. τίς δαὶ θεὸς
827	πολιοῦχος ἔσται; τῷ ξανοῦμεν τὸν πέπλον;
828	τί δʼ οὐκ Ἀθηναίαν ἐῶμεν Πολιάδα;
829	καὶ πῶς ἂν ἔτι γένοιτʼ ἂν εὔτακτος πόλις,
830	ὅπου θεὸς γυνὴ γεγονυῖα πανοπλίαν
831	ἕστηκʼ ἔχουσα, Κλεισθένης δὲ κερκίδα;
832	τίς δαὶ καθέξει τῆς πόλεως τὸ Πελαργικόν;
833	ὄρνις ἀφʼ ἡμῶν τοῦ γένους τοῦ Περσικοῦ,
834	ὅσπερ λέγεται δεινότατος εἶναι πανταχοῦ
835	Ἄρεως νεοττός.
835b	ὦ νεοττὲ δέσποτα·
836	ὡς δʼ ὁ θεὸς ἐπιτήδειος οἰκεῖν ἐπὶ πετρῶν.
837	ἄγε νυν σὺ μὲν βάδιζε πρὸς τὸν ἀέρα
838	καὶ τοῖσι τειχίζουσι παραδιακόνει,
839	χάλικας παραφόρει, πηλὸν ἀποδὺς ὄργασον,
840	λεκάνην ἀνένεγκε, κατάπεσʼ ἀπὸ τῆς κλίμακος,
841	φύλακας κατάστησαι, τὸ πῦρ ἔγκρυπτʼ ἀεί,
842	κωδωνοφορῶν περίτρεχε καὶ κάθευδʼ ἐκεῖ·
843	κήρυκα δὲ πέμψον τὸν μὲν ἐς θεοὺς ἄνω,
844	ἕτερον δʼ ἄνωθεν ἆυ παρʼ ἀνθρώπους κάτω,
845	κἀκεῖθεν αὖθις παρʼ ἐμέ.
845b	σὺ δέ γʼ αὐτοῦ μένων
846	οἴμωζε παρʼ ἔμʼ.
846b	ἴθʼ ὦγάθʼ οἷ πέμπω σʼ ἐγώ.
847	οὐδὲν γὰρ ἄνευ σοῦ τῶνδʼ ἃ λέγω πεπράξεται.
848	ἐγὼ δʼ ἵνα θύσω τοῖσι καινοῖσιν θεοῖς,
849	τὸν ἱερέα πέμψοντα τὴν πομπὴν καλῶ.
850	παῖ παῖ, τὸ κανοῦν αἴρεσθε καὶ τὴν χέρνιβα. 
851	ὁμορροθῶ, συνθέλω,
852	συμπαραινέσας ἔχω
853	προσόδια μεγάλα σεμνὰ προσιέναι θεοῖσιν,
855	ἅμα δὲ προσέτι χάριτος ἕνεκα προβάτιόν τι θύειν.
856	ἴτω ἴτω δὲ Πυθιὰς βοὰ θεῷ,
857	συνᾳδέτω δὲ Χαῖρις ᾠδάν. 
859	παῦσαι σὺ φυσῶν. Ἡράκλεις τουτὶ τί ἦν;
860	τουτὶ μὰ Δίʼ ἐγὼ πολλὰ δὴ καὶ δείνʼ ἰδὼν
861	οὔπω κόρακʼ εἶδον ἐμπεφορβειωμένον.
862	ἱερεῦ σὸν ἔργον, θῦε τοῖς καινοῖς θεοῖς.
864	δράσω τάδʼ. ἀλλὰ ποῦ ʼστιν ὁ τὸ κανοῦν ἔχων;
865	εὔχεσθε τῇ Ἑστίᾳ τῇ ὀρνιθείῳ καὶ τῷ ἰκτίνῳ τῷ ἑστιούχῳ καὶ ὄρνισιν Ὀλυμπίοις καὶ Ὀλυμπίῃσι πᾶσι καὶ πάσῃσιν —
866	ὦ Σουνιέρακε χαῖρʼ ἄναξ Πελαργικέ.
867	καὶ κύκνῳ Πυθίῳ καὶ Δηλίῳ καὶ Λητοῖ Ὀρτυγομήτρᾳ καὶ Ἀρτέμιδι Ἀκαλανθίδι —
868	οὐκέτι Κολαινὶς ἀλλʼ Ἀκαλανθὶς Ἄρτεμις.
876	καὶ φρυγίλῳ Σαβαζίῳ καὶ στρούθῳ μεγάλῃ μητρὶ θεῶν καὶ ἀνθρώπων —
877	δέσποινα Κυβέλη, στροῦθε, μῆτερ Κλεοκρίτου.
878	διδόναι Νεφελοκοκκυγιεῦσιν ὑγιείαν καὶ σωτηρίαν αὐτοῖσι καὶ Χίοισι —
880	Χίοισιν ἥσθην πανταχοῦ προσκειμένοις.
881	καὶ ἥρωσιν ὄρνισι καὶ ἡρώων παισί, πορφυρίωνι καὶ
886	πελεκᾶντι καὶ πελεκίνῳ καὶ φλέξιδι καὶ τέτρακι καὶ ταὧνι
887	καὶ ἐλεᾷ καὶ βασκᾷ καὶ ἐλασᾷ καὶ ἐρωδιῷ καὶ καταρράκτῃ
888	καὶ μελαγκορύφῳ καὶ αἰγιθάλλῳ —
889	παῦʼ ἐς κόρακας, παῦσαι καλῶν. ἰοὺ ἰού,
890	ἐπὶ ποῖον ὦ κακόδαιμον ἱερεῖον καλεῖς
891	ἁλιαιέτους καὶ γῦπας; οὐχ ὁρᾷς ὅτι
892	ἰκτῖνος εἷς ἂν τοῦτό γʼ οἴχοιθʼ ἁρπάσας;
893	ἄπελθʼ ἀφʼ ἡμῶν καὶ σὺ καὶ τὰ στέμματα·
894	ἐγὼ γὰρ αὐτὸς τουτογὶ θύσω μόνος. 
895	εἶτʼ αὖθις αὖ τἄρα σοι
896	δεῖ με δεύτερον μέλος
899	χέρνιβι θεοσεβὲς ὅσιον ἐπιβοᾶν, καλεῖν δὲ
900	μάκαρας, ἕνα τινὰ μόνον, εἴπερ ἱκανὸν ἕξετʼ ὄψον.
901	τὰ γὰρ παρόντα θύματʼ οὐδὲν ἄλλο πλὴν
902	γένειόν ἐστι καὶ κέρατα. 
903	θύοντες εὐξώμεσθα τοῖς πτερίνοις θεοῖς.
904	Νεφελοκοκκυγίαν τὰν εὐδαίμονα
905	κλῇσον ὦ Μοῦσα τεαῖς ἐν ὓμνων ἀοιδαῖς.
906	τουτὶ τὸ πρᾶγμα ποδαπόν; εἰπέ μοι τίς εἶ;
907	ἐγὼ μελιγλώσσων ἐπέων ἱεὶς ἀοιδὰν
908	Μουσάων θεράπων ὀτρηρός,
910	κατὰ τὸν Ὅμηρον.
911	ἔπειτα δῆτα δοῦλος ὢν κόμην ἔχεις;
912	οὔκ, ἀλλὰ πάντες ἐσμὲν οἱ διδάσκαλοι
913	Μουσάων θεράποντες ὀτρηροί,
914	κατὰ τὸν Ὅμηρον.
915	οὐκ ἐτὸς ὀτρηρὸν καὶ τὸ ληδάριον ἔχεις.
916	ἀτὰρ ὦ ποιητὰ κατὰ τί δεῦρʼ ἀνεφθάρης;
917	μέλη πεποίηκʼ ἐς τὰς Νεφελοκοκκυγίας
918	τὰς ὑμετέρας κύκλιά τε πολλὰ καὶ καλὰ
919	καὶ παρθένεια καὶ κατὰ τὰ Σιμωνίδου.
920	ταυτὶ σὺ πότʼ ἐποίησας; ἀπὸ ποίου χρόνου;
921	πάλαι πάλαι δὴ τήνδʼ ἐγὼ κλῄζω πόλιν.
922	οὐκ ἄρτι θύω τὴν δεκάτην ταύτης ἐγώ,
923	καὶ τοὔνομʼ ὥσπερ παιδίῳ νῦν δὴ ʼθέμην;
924	ἀλλά τις ὠκεῖα Μουσάων φάτις
925	οἷάπερ ἵππων ἀμαρυγά.
926	σὺ δὲ πάτερ κτίστορ Αἴτνας,
927	ζαθέων ἱερῶν ὁμώνυμε,
928	δὸς ἐμὶν ὅ τι περ
929	τεᾷ κεφαλᾷ θέλῃς
930	πρόφρων δόμεν ἐμὶν τείν.
931	τουτὶ παρέξει τὸ κακὸν ἡμῖν πράγματα,
932	εἰ μή τι τούτῳ δόντες ἀποφευξούμεθα.
933	οὗτος, σὺ μέντοι σπολάδα καὶ χιτῶνʼ ἔχεις,
934	ἀπόδυθι καὶ δὸς τῷ ποιητῇ τῷ σοφῷ.
935	ἔχε τὴν σπολάδα· πάντως δέ μοι ῥιγῶν δοκεῖς.
936	τόδε μὲν οὐκ ἀέκουσα φίλα
937	Μοῦσα δῶρον δέχεται·
938	τὺ δὲ τεᾷ φρενὶ μάθε Πινδάρειον ἔπος —
940	ἅνθρωπος ἡμῶν οὐκ ἀπαλλαχθήσεται. 
941	νομάδεσσι γὰρ ἐν Σκύθαις
942	ἀλᾶται Στράτων,
943	ὃς ὑφαντοδόνατον ἔσθος οὐ πέπαται·
944	ἀκλεὴς δʼ ἔβα σπολὰς ἄνευ χιτῶνος.
945	ξύνες ὅ τοι λέγω.
946	ξυνῆχʼ ὅτι βούλει τὸν χιτωνίσκον λαβεῖν.
947	ἀπόδυθι· δεῖ γὰρ τὸν ποιητὴν ὠφελεῖν.
948	ἄπελθε τουτονὶ λαβών.
948b	ἀπέρχομαι,
949	κἀς τὴν πόλιν γʼ ἐλθὼν ποιήσω τοιαδί·
950	κλῇσον ὦ χρυσόθρονε τὰν τρομερὰν κρυεράν·
951	νιφόβολα πεδία πολύπορά τʼ ἤλυθον ἀλαλάν.
952	νὴ τὸν Δίʼ ἀλλʼ ἤδη πέφευγας ταυταγὶ
955	τὰ κρυερὰ τονδὶ τὸν χιτωνίσκον λαβών.
956	τουτὶ μὰ Δίʼ ἐγὼ τὸ κακὸν οὐδέποτʼ ἤλπισα,
957	οὕτω ταχέως τοῦτον πεπύσθαι τὴν πόλιν.
958	αὖθις σὺ περιχώρει λαβὼν τὴν χέρνιβα.
959	εὐφημία ʼστω.
959b	μὴ κατάρξῃ τοῦ τράγου.
960	σὺ δʼ εἶ τίς;
960b	ὅστις; χρησμολόγος.
960c	οἴμωζέ νυν.
961	ὦ δαιμόνιε τὰ θεῖα μὴ φαύλως φέρε·
962	ὡς ἔστι Βάκιδος χρησμὸς ἄντικρυς λέγων
963	ἐς τὰς Νεφελοκοκκυγίας.
963b	κὔπειτα πῶς
964	ταῦτʼ οὐκ ἐχρησμολόγεις σὺ πρὶν ἐμὲ τὴν πόλιν
965	τήνδʼ οἰκίσαι;
965b	τὸ θεῖον ἐνεπόδιζέ με.
966	ἀλλʼ οὐδὲν οἷόν ἐστʼ ἀκοῦσαι τῶν ἐπῶν. 
967	ἀλλʼ ὅταν οἰκήσωσι λύκοι πολιαί τε κορῶναι
968	ἐν ταὐτῷ τὸ μεταξὺ Κορίνθου καὶ Σικυῶνος, —
969	τί οὖν προσήκει δῆτʼ ἐμοὶ Κορινθίων;
970	ᾐνίξαθʼ ὁ Βάκις τοῦτο πρὸς τὸν ἀέρα.
971	πρῶτον Πανδώρᾳ θῦσαι λευκότριχα κριόν·
972	ὃς δέ κʼ ἐμῶν ἐπέων ἔλθῃ πρώτιστα προφήτης,
973	τῷ δόμεν ἱμάτιον καθαρὸν καὶ καινὰ πέδιλα —
974	ἔνεστι καὶ τὰ πέδιλα;
974b	λαβὲ τὸ βιβλίον.
975	καὶ φιάλην δοῦναι, καὶ σπλάγχνων χεῖρʼ ἐπιπλῆσαι.
976	καὶ σπλάγχνα διδόνʼ ἔνεστι;
976b	λαβὲ τὸ βιβλίον.
977	κἂν μὲν θέσπιε κοῦρε ποιῇς ταῦθʼ ὡς ἐπιτέλλω,
978	αἰετὸς ἐν νεφέλῃσι γενήσεαι· αιʼ δέ κε μὴ δῷς,
979	οὐκ ἔσει οὐ τρυγὼν οὐδʼ αἰετὸς οὐ δρυκολάπτης.
980	καὶ ταῦτʼ ἔνεστʼ ἐνταῦθα;
980b	λαβὲ τὸ βιβλίον.
981	οὐδὲν ἄρʼ ὅμοιός ἐσθʼ ὁ χρησμὸς τουτῳί,
982	ὃν ἐγὼ παρὰ τἀπόλλωνος ἐξεγραψάμην·
983	αὐτὰρ ἐπὴν ἄκλητος ἰὼν ἄνθρωπος ἀλαζὼν
984	λυπῇ θύοντας καὶ σπλαγχνεύειν ἐπιθυμῇ,
985	δὴ τότε χρὴ τύπτειν αὐτὸν πλευρῶν τὸ μεταξὺ —
986	οὐδὲν λέγειν οἶμαί σε.
986b	λαβὲ τὸ βιβλίον.
987	καὶ φείδου μηδὲν μηδʼ αἰετοῦ ἐν νεφέλῃσιν,
988	μήτʼ ἢν Λάμπων ᾖ μήτʼ ἢν ὁ μέγας Διοπείθης. 
989	καὶ ταῦτʼ ἔνεστʼ ἐνταῦθα;
989b	λαβὲ τὸ βιβλίον.
990	οὐκ εἶ θύραζʼ; ἐς κόρακας.
990b	οἴμοι δείλαιος.
991	οὔκουν ἑτέρωσε χρησμολογήσεις ἐκτρέχων;
992	ἥκω παρʼ ὑμᾶς —
992b	ἕτερον αὖ τουτὶ κακόν.
993	τί δʼ αὖ σὺ δράσων; τίς δʼ ἰδέα βουλεύματος;
994	τίς ἡ ʼπίνοια, τίς ὁ κόθορνος τῆς ὁδοῦ;
995	γεωμετρῆσαι βούλομαι τὸν ἀέρα
996	ὑμῖν διελεῖν τε κατὰ γύας.
996b	πρὸς τῶν θεῶν
997	σὺ δʼ εἶ τίς ἀνδρῶν;
997b	ὅστις εἴμʼ ἐγώ; Μέτων,
998	ὃν οἶδεν Ἑλλὰς χὠ Κολωνός.
998b	εἰπέ μοι,
999	ταυτὶ δέ σοι τί ἔστι;
999b	κανόνες ἀέρος.
1000	αὐτίκα γὰρ ἀήρ ἐστι τὴν ἰδέαν ὅλος
1001	κατὰ πνιγέα μάλιστα. προσθεὶς οὖν ἐγὼ
1002	τὸν κανόνʼ, ἄνωθεν τουτονὶ τὸν καμπύλον
1003	ἐνθεὶς διαβήτην — μανθάνεις;
1004	οὐ μανθάνω.
1004b	ὀρθῷ μετρήσω κανόνι προστιθείς, ἵνα
1005	ὁ κύκλος γένηται σοι τετράγωνος κἀν μέσῳ
1006	ἀγορά, φέρουσαι δʼ ὦσιν εἰς αὐτὴν ὁδοὶ
1007	ὀρθαὶ πρὸς αὐτὸ τὸ μέσον, ὥσπερ δʼ ἀστέρος
1008	αὐτοῦ κυκλοτεροῦς ὄντος ὀρθαὶ πανταχῇ
1009	ἀκτῖνες ἀπολάμπωσιν.
1009b	ἅνθρωπος Θαλῆς.
1010	Μέτων —
1010b	τί ἔστιν;
1010c	οἶσθʼ ὁτιὴ φιλῶ σʼ ἐγώ,
1011	κἀμοὶ πιθόμενος ὑπαποκίνει τῆς ὁδοῦ.
1012	τί δʼ ἐστὶ δεινόν;
1012b	ὥσπερ ἐν Λακεδαίμονι
1013	ξενηλατοῦνται καὶ κεκίνηνταί τινες·
1014	πληγαὶ συχναὶ κατʼ ἄστυ.
1014b	μῶν στασιάζετε;
1015	μὰ τὸν Δίʼ οὐ δῆτʼ.
1015b	ἀλλὰ πῶς;
1015c	ὁμοθυμαδὸν
1016	σποδεῖν ἅπαντας τοὺς ἀλαζόνας δοκεῖ.
1017	ὑπάγοιμί τἄρʼ ἄν.
1017b	νὴ Δίʼ ὡς οὐκ οἶδʼ ἂν εἰ
1018	φθαίης ἄν· ἐπίκεινται γὰρ ἐγγὺς αὑταιί.
1019	οἴμοι κακοδαίμων.
1019b	οὐκ ἔλεγον ἐγὼ πάλαι;
1020	οὐκ ἀναμετρήσεις σαυτὸν ἀπιὼν ἀλλαχῇ; 
1021	ποῦ πρόξενοι;
1021b	τίς ὁ Σαρδανάπαλλος οὑτοσί;
1022	ἐπίσκοπος ἥκω δεῦρο τῷ κυάμῳ λαχὼν
1023	ἐς τὰς Νεφελοκοκκυγίας.
1023b	ἐπίσκοπος;
1024	ἔπεμψε δὲ τίς σε δεῦρο;
1024b	φαῦλον βιβλίον
1025	Τελέου.
1025b	τί; βούλει δῆτα τὸν μισθὸν λαβὼν
1026	μὴ πράγματʼ ἔχειν ἀλλʼ ἀπιέναι;
1026b	νὴ τοὺς θεούς.
1027	ἐκκλησιάσαι δʼ οὖν ἐδεόμην οἴκοι μένων.
1028	ἔστιν γὰρ ἃ διʼ ἐμοῦ πέπρακται Φαρνάκῃ.
1029	ἄπιθι λαβών· ἔστιν δʼ ὁ μισθὸς οὑτοσί.
1030	τουτὶ τί ἦν;
1030b	ἐκκλησία περὶ Φαρνάκου.
1031	μαρτύρομαι τυπτόμενος ὢν ἐπίσκοπος.
1032	οὐκ ἀποσοβήσεις; οὐκ ἀποίσεις τὼ κάδω;
1033	οὐ δεινά; καὶ πέμπουσιν ἤδη ʼπισκόπους
1034	ἐς τὴν πόλιν, πρὶν καὶ τεθύσθαι τοῖς θεοῖς;
1035	ἐὰν δʼ ὁ Νεφελοκοκκυγιεὺς τὸν Ἀθηναῖον ἀδικῇ —
1036	τουτὶ τί ἔστιν αὖ κακὸν τὸ βιβλίον;
1037	ψηφισματοπώλης εἰμὶ καὶ νόμους νέους
1038	ἥκω παρʼ ὑμᾶς δεῦρο πωλήσων.
1038b	τὸ τί;
1040	χρῆσθαι Νεφελοκοκκυγιᾶς τοῖσδε τοῖς μέτροισι καὶ
1041	σταθμοῖσι καὶ ψηφίσμασι καθάπερ Ὀλοφύξιοι.
1042	σὺ δέ γʼ οἷσπερ ὡτοτύξιοι χρήσει τάχα.
1043	οὗτος τί πάσχεις;
1044	οὐκ ἀποίσεις τοὺς νόμους;
1044b	πικροὺς ἐγώ σοι τήμερον δείξω νόμους.
1045	καλοῦμαι Πισθέταιρον ὕβρεως ἐς τὸν Μουνιχιῶνα μῆνα.
1046	ἄληθες οὗτος; ἔτι γὰρ ἐνταῦθʼ ἦσθα σύ;
1050	ἐὰν δέ τις ἐξελαύνῃ τοὺς ἄρχοντας καὶ μὴ δέχηται
1051	κατὰ τὴν στήλην —
1052	οἴμοι κακοδαίμων, καὶ σὺ γὰρ ἐνταῦθʼ ἦσθʼ ἔτι;
1052a	ἀπολῶ σε καὶ γράφω σε μυρίας δραχμάς.
1053	ἐγὼ δὲ σοῦ γε τὼ κάδω διασκεδῶ.
1054	μέμνησʼ ὅτε τῆς στήλης κατετίλας ἑσπέρας;
1055	αἰβοῖ· λαβέτω τις αὐτόν. οὗτος οὐ μενεῖς;
1056	ἀπίωμεν ἡμεῖς ὡς τάχιστʼ ἐντευθενὶ
1057	θύσοντες εἴσω τοῖς θεοῖσι τὸν τράγον. 
1058	ἤδη ʼμοὶ τῷ παντόπτᾳ
1059	καὶ παντάρχᾳ θνητοὶ πάντες
1060	θύσουσʼ εὐκταίαις εὐχαῖς.
1061	πᾶσαν μὲν γὰρ γᾶν ὀπτεύω,
1062	σῴζω δʼ εὐθαλεῖς καρποὺς
1063	κτείνων παμφύλων γένναν
1064	θηρῶν, ἂ πάντʼ ἐν γαίᾳ
1065	ἐκ κάλυκος αὐξανόμενον γένυσι παμφάγοις
1066	δένδρεσί τʼ ἐφημένα καρπὸν ἀποβόσκεται·
1067	κτείνω δʼ οἳ κήπους εὐώδεις
1068	φθείρουσιν λύμαις ἐχθίσταις,
1069	ἑρπετά τε καὶ δάκετα πάνθʼ ὅσαπερ
1070	ἔστιν ὑπʼ ἐμᾶς πτέρυγος ἐν φοναῖς ὄλλυται. 
1072	τῇδε μέντοι θἠμέρᾳ μάλιστʼ ἐπαναγορεύεται,
1073	ἢν ἀποκτείνῃ τις ὑμῶν Διαγόραν τὸν Μήλιον,
1074	λαμβάνειν τάλαντον, ἤν τε τῶν τυράννων τίς τινα
1075	τῶν τεθνηκότων ἀποκτείνῃ, τάλαντον λαμβάνειν.
1076	βουλόμεσθʼ οὖν νυν ἀνειπεῖν ταὐτὰ χἠμεῖς ἐνθάδε.
1077	ἢν ἀποκτείνῃ τις ὑμῶν Φιλοκράτη τὸν Στρούθιον,
1078	λήψεται τάλαντον, ἢν δὲ ζῶντά γʼ ἀγάγῃ, τέτταρα,
1079	ὅτι συνείρων τοὺς σπίνους πωλεῖ καθʼ ἑπτὰ τοὐβολοῦ,
1080	εἶτα φυσῶν τὰς κίχλας δείκνυσι καὶ λυμαίνεται,
1081	τοῖς τε κοψίχοισιν ἐς τὰς ῥῖνας ἐγχεῖ τὰ πτερά,
1082	τὰς περιστεράς θʼ ὁμοίως ξυλλαβὼν εἵρξας ἔχει,
1083	κἀπαναγκάζει παλεύειν δεδεμένας ἐν δικτύῳ.
1084	ταῦτα βουλόμεσθʼ ἀνειπεῖν· κεἴ τις ὄρνιθας τρέφει
1085	εἱργμένους ὑμῶν ἐν αὐλῇ, φράζομεν μεθιέναι.
1086	ἢν δὲ μὴ πίθησθε, συλληφθέντες ὑπὸ τῶν ὀρνέων
1087	αὖθις ὑμεῖς αὖ παρʼ ἡμῖν δεδεμένοι παλεύσετε. 
1088	εὔδαιμον φῦλον πτηνῶν
1089	οἰωνῶν, οἳ χειμῶνος μὲν
1090	χλαίνας οὐκ ἀμπισχνοῦνται·
1091	οὐδʼ αὖ θερμὴ πνίγους ἡμᾶς
1092	ἀκτὶς τηλαυγὴς θάλπει·
1093	ἀλλʼ ἀνθηρῶν λειμώνων
1094	φύλλων τʼ ἐν κόλποις ναίω,
1095	ἡνίκʼ ἂν ὁ θεσπέσιος ὀξὺ μέλος ἀχέτας
1096	θάλπεσι μεσημβρινοῖς ἡλιομανὴς βοᾷ.
1097	χειμάζω δʼ ἐν κοίλοις ἄντροις
1098	νύμφαοις οὐρείαις ξυμπαίζων·
1099	ἠρινά τε βοσκόμεθα παρθένια
1100	λευκότροφα μύρτα Χαρίτων τε κηπεύματα. 
1102	τοῖς κριταῖς εἰπεῖν τι βουλόμεσθα τῆς νίκης πέρι,
1103	ὅσʼ ἀγάθʼ, ἢν κρίνωσιν ἡμᾶς, πᾶσιν αὐτοῖς δώσομεν,
1104	ὥστε κρείττω δῶρα πολλῷ τῶν Ἀλεξάνδρου λαβεῖν.
1105	πρῶτα μὲν γὰρ οὗ μάλιστα πᾶς κριτὴς ἐφίεται,
1106	γλαῦκες ὑμᾶς οὔποτʼ ἐπιλείψουσι Λαυρειωτικαί·
1107	ἀλλʼ ἐνοικήσουσιν ἔνδον, ἔν τε τοῖς βαλλαντίοις
1108	ἐννεοττεύσουσι κἀκλέψουσι μικρὰ κέρματα.
1109	εἶτα πρὸς τούτοισιν ὥσπερ ἐν ἱεροῖς οἰκήσετε·
1110	τὰς γὰρ ὑμῶν οἰκίας ἐρέψομεν πρὸς αἰετόν·
1111	κἂν λαχόντες ἀρχίδιον εἶθʼ ἁρπάσαι βούλησθέ τι,
1112	ὀξὺν ἱερακίσκον ἐς τὰς χεῖρας ὑμῖν δώσομεν.
1113	ἢν δέ που δειπνῆτε, πρηγορεῶνας ὑμῖν πέμψομεν.
1114	ἢν δὲ μὴ κρίνητε, χαλκεύεσθε μηνίσκους φορεῖν
1115	ὥσπερ ἀνδριάντες· ὡς ὑμῶν ὃς ἂν μὴ μῆνʼ ἔχῃ,
1116	ὅταν ἔχητε χλανίδα λευκήν, τότε μάλισθʼ οὕτω δίκην
1117	δώσεθʼ ἡμῖν, πᾶσι τοῖς ὄρνισι κατατιλώμενοι. 
1118	τὰ μὲν ἱέρʼ ἡμῖν ἐστιν ὦρνιθες καλά·
1119	ἀλλʼ ὡς ἀπὸ τοῦ τείχους πάρεστιν ἄγγελος
1120	οὐδείς, ὅτου πευσόμεθα τἀκεῖ πράγματα.
1121	ἀλλʼ οὑτοσὶ τρέχει τις Ἀλφειὸν πνέων.
1122	ποῦ ποῦ ʼστι, ποῦ ποῦ ποῦ ʼστι, ποῦ ποῦ ποῦ ʼστι ποῦ,
1123	ποῦ Πισθέταιρός ἐστιν ἅρχων;
1123b	οὑτοσί.
1124	ἐξῳκοδόμηταί σοι τὸ τεῖχος.
1124b	εὖ λέγεις.
1125	κάλλιστον ἔργον καὶ μεγαλοπρεπέστατον·
1126	ὥστʼ ἂν ἐπάνω μὲν Προξενίδης ὁ Κομπασεὺς
1127	καὶ Θεογένης ἐναντίω δύʼ ἅρματε,
1128	ἵππων ὑπόντων μέγεθος ὅσον ὁ δούριος,
1129	ὑπὸ τοῦ πλάτους ἂν παρελασαίτην.
1129b	Ἡράκλεις.
1130	τὸ δὲ μῆκός ἐστι, καὶ γὰρ ἐμέτρησʼ αὔτʼ ἐγώ,
1131	ἑκατοντορόγυιον.
1131b	ὦ Πόσειδον τοῦ μάκρους.
1132	τίνες ᾠκοδόμησαν αὐτὸ τηλικουτονί;
1133	ὄρνιθες, οὐδεὶς ἄλλος, οὐκ Αἰγύπτιος
1134	πλινθοφόρος, οὐ λιθουργός, οὐ τέκτων παρῆν,
1135	ἀλλʼ αὐτόχειρες, ὥστε θαυμάζειν ἐμέ.
1136	ἐκ μέν γε Λιβύης ἧκον ὡς τρισμύριαι
1137	γέρανοι θεμελίους καταπεπωκυῖαι λίθους.
1138	τούτους δʼ ἐτύκιζον αἱ κρέκες τοῖς ῥύγχεσιν.
1139	ἕτεροι δʼ ἐπλινθοφόρουν πελαργοὶ μύριοι·
1140	ὕδωρ δʼ ἐφόρουν κάτωθεν ἐς τὸν ἀέρα
1141	οἱ χαραδριοὶ καὶ τἄλλα ποτόμιʼ ὄρνεα.
1142	ἐπηλοφόρουν δʼ αὐτοῖσι τίνες;
1142b	ἐρωδιοὶ
1143	λεκάναισι.
1143b	τὸν δὲ πηλὸν ἐνεβάλλοντο πῶς;
1144	τοῦτʼ ὦγάθʼ ἐξηύρητο καὶ σοφώτατα·
1145	οἱ χῆνες ὑποτύπτοντες ὥσπερ ταῖς ἄμαις
1146	ἐς τὰς λεκάνας ἐνέβαλλον αὐτοῖς τοῖν ποδοῖν.
1147	τί δῆτα πόδες ἂν οὐκ ἂν ἐργασαίατο; 
1148	καὶ νὴ Δίʼ αἱ νῆτταί γε περιεζωσμέναι
1149	ἐπλινθοφόρουν· ἄνω δὲ τὸν ὑπαγωγέα
1150	ἐπέτοντʼ ἔχουσαι κατόπιν †ὥσπερ παιδία
1151	τὸν πηλὸν ἐν τοῖς στόμασιν† αἱ χελιδόνες.
1152	τί δῆτα μισθωτοὺς ἂν ἔτι μισθοῖτό τις;
1153	φέρʼ ἴδω, τί δαί; τὰ ξύλινα τοῦ τείχους τίνες
1154	ἀπηργάσαντʼ;
1154b	ὄρνιθες ἦσαν τέκτονες
1155	σοφώτατοι πελεκᾶντες, οἳ τοῖς ῥύγχεσιν
1156	ἀπεπελέκησαν τὰς πύλας· ἦν δʼ ὁ κτύπος
1157	αὐτῶν πελεκώντων ὥσπερ ἐν ναυπηγίῳ.
1158	καὶ νῦν ἅπαντʼ ἐκεῖνα πεπύλωται πύλαις
1159	καὶ βεβαλάνωται καὶ φυλάττεται κύκλῳ,
1160	ἐφοδεύεται, κωδωνοφορεῖται, πανταχῇ,
1161	φυλακαὶ καθεστήκασι καὶ φρυκτωρίαι
1162	ἐν τοῖσι πύργοις. ἀλλʼ ἐγὼ μὲν ἀποτρέχων
1163	ἀπονίψομαι· σὺ δʼ αὐτὸς ἤδη τἄλλα δρᾶ.
1164	οὗτος τί ποιεῖς; ἆρα θαυμάζεις ὅτι
1165	οὕτω τὸ τεῖχος ἐκτετείχισται ταχύ;
1166	νὴ τοὺς θεοὺς ἔγωγε· καὶ γὰρ ἄξιον·
1167	ἴσα γὰρ ἀληθῶς φαίνεταί μοι ψεύδεσιν.
1168	ἀλλʼ ὅδε φύλαξ γὰρ τῶν ἐκεῖθεν ἄγγελος
1169	ἐσθεῖ πρὸς ἡμᾶς δεῦρο πυρρίχην βλέπων.
1170	ἰοὺ ἰού, ἰοὺ ἰού, ἰοὺ ἰού.
1171	τί τὸ πρᾶγμα τουτί;
1171b	δεινότατα πεπόνθαμεν.
1172	τῶν γὰρ θεῶν τις ἄρτι τῶν παρὰ τοῦ Διὸς
1173	διὰ τῶν πυλῶν εἰσέπτετʼ ἐς τὸν ἀέρα,
1174	λαθὼν κολοιοὺς φύλακας ἡμεροσκόπους.
1175	ὦ δεινὸν ἔργον καὶ σχέτλιον εἰργασμένος.
1176	τίς τῶν θεῶν;
1176b	οὐκ ἴσμεν· ὅτι δʼ εἶχε πτερά,
1177	τοῦτʼ ἴσμεν.
1177b	οὔκουν δῆτα περιπόλους ἐχρῆν
1178	πέμψαι κατʼ αὐτὸν εὐθύς;
1178b	ἀλλʼ ἐπέμψαμεν
1179	τρισμυρίους ἱέρακας ἱπποτοξότας,
1180	χωρεῖ δὲ πᾶς τις ὄνυχας ἠγκυλωμένος,
1181	κερχνῂς τριόρχης γὺψ κύμινδις αἰετός·
1182	ῥύμῃ τε καὶ πτεροῖσι καὶ ῥοιζήμασιν
1183	αἰθὴρ δονεῖται τοῦ θεοῦ ζητουμένου·
1184	κἄστʼ οὐ μακρὰν ἄπωθεν, ἀλλʼ ἐνταῦθά που
1185	ἤδη ʼστίν.
1185b	οὔκουν σφενδόνας δεῖ λαμβάνειν
1186	καὶ τόξα; χώρει δεῦρο πᾶς ὑπηρέτης·
1187	τόξευε παῖε, σφενδόνην τίς μοι δότω. 
1189	πόλεμος αἴρεται, πόλεμος οὐ φατὸς
1190	πρὸς ἐμὲ καὶ θεούς. ἀλλὰ φύλαττε πᾶς
1191	ἀέρα περινέφελον, ὃν ἔρεβος ἐτέκετο,
1195	μή σε λάθῃ θεῶν τις ταύτῃ περῶν· 
1196	 ἄθρει δὲ πᾶς κύκλῳ σκοπῶν,
1197	ὡς ἐγγὺς ἤδη δαίμονος πεδαρσίου
1198	δίνης πτερωτὸς φθόγγος ἐξακούεται.
1199	αὕτη σύ, ποῖ ποῖ ποῖ πέτει; μένʼ ἥσυχος,
1200	ἔχʼ ἀτρέμας· αὐτοῦ στῆθʼ· ἐπίσχες τοῦ δρόμου.
1201	τίς εἶ; ποδαπή; λέγειν ἐχρῆν ὁπόθεν πότʼ εἶ.
1202	παρὰ τῶν θεῶν ἔγωγε τῶν Ὀλυμπίων.
1203	ὄνομα δέ σο. τί ἐστι; πλοῖον ἢ κυνῆ;
1204	Ἶρις ταχεῖα.
1204b	Πάραλος ἢ Σαλαμινία;
1205	τί δὲ τοῦτο;
1205b	ταυτηνί τις οὐ συλλήψεται
1206	ἀναπτόμενος τρίορχος;
1206b	ἐμὲ συλλήψεται;
1207	τί ποτʼ ἐστὶ τουτὶ τὸ κακόν;
1207b	οἰμώξει μακρά.
1208	ἄτοπόν γε τουτὶ πρᾶγμα.
1208b	κατὰ ποίας πύλας
1209	εἰσῆλθες ἐς τὸ τεῖχος ὦ μιαρωτάτη;
1210	οὐκ οἶδα μὰ Δίʼ ἔγωγε κατὰ ποίας πύλας.
1211	ἤκουσας αὐτῆς οἷον εἰρωνεύεται;
1212	πρὸς τοὺς κολοιάρχας προσῆλθες; οὐ λέγεις;
1213	σφραγῖδʼ ἔχεις παρὰ τῶν πελαργῶν;
1213b	τί τὸ κακόν.
1214	οὐκ ἔλαβες;
1214b	ὑγιαίνεις μέν;
1214c	οὐδὲ σύμβολον
1215	ἐπέβαλεν ὀρνίθαρχος οὐδείς σοι παρών;
1216	μὰ Δίʼ οὐκ ἔμοιγʼ ἐπέβαλεν οὐδεὶς ὦ μέλε.
1217	κἄπειτα δῆθʼ οὕτω σιωπῇ διαπέτει
1218	διὰ τῆς πόλεως τῆς ἀλλοτρίας καὶ τοῦ χάους;
1219	ποίᾳ γὰρ ἄλλῃ χρὴ πέτεσθαι τοὺς θεούς;
1220	οὐκ οἶδα μὰ Δίʼ ἔγωγε· τῇδε μὲν γὰρ οὔ.
1221	ἀδικεῖς δὲ καὶ νῦν. ἆρά γʼ οἶσθα τοῦθʼ ὅτι
1222	δικαιότατʼ ἂν ληφθεῖσα πασῶν Ἰρίδων
1223	ἀπέθανες, εἰ τῆς ἀξίας ἐτύγχανες; 
1224	ἀλλʼ ἀθάνατός εἰμʼ.
1224b	ἀλλʼ ὅμως ἂν ἀπέθανες.
1225	δεινότατα γάρ τοι πεισόμεσθʼ, ἐμοὶ δοκεῖ,
1226	εἰ τῶν μὲν ἄλλων ἄρχομεν, ὑμεῖς δʼ οἱ θεοὶ
1227	ἀκολαστανεῖτε, κοὐδέπω γνώσεσθʼ ὅτι
1228	ἀκροατέον ὑμῖν ἐν μέρει τῶν κρειττόνων.
1229	φράσον δέ τοί μοι τὼ πτέρυγε ποῖ ναυστολεῖς;
1230	ἐγώ; πρὸς ἀνθρώπους πέτομαι παρὰ τοῦ πατρὸς
1231	φράσουσα θύειν τοῖς Ὀλυμπίοις θεοῖς
1232	μηλοσφαγεῖν τε βουθύτοις ἐπʼ ἐσχάραις
1233	κνισᾶν τʼ ἀγυιάς.
1233b	τί σὺ λέγεις; ποίοις θεοῖς;
1234	ποίοισιν; ἡμῖν τοῖς ἐν οὐρανῷ θεοῖς.
1235	θεοὶ γὰρ ὑμεῖς;
1235b	τίς γάρ ἐστʼ ἄλλος θεός;
1236	ὄρνιθες ἀνθρώποισι νῦν εἰσιν θεοί,
1237	οἷς θυτέον αὐτούς, ἀλλὰ μὰ Δίʼ οὐ τῷ Διί.
1238	ὦ μῶρε μῶρε μὴ θεῶν κίνει φρένας
1239	δεινάς, ὅπως μή σου γένος πανώλεθρον
1240	Διὸς μακέλλῃ πᾶν ἀναστρέψῃ Δίκη,
1241	λιγνὺς δὲ σῶμα καὶ δόμων περιπτυχὰς
1242	καταιθαλώσῃ σου Λικυμνίαις βολαῖς.
1243	ἄκουσον αὕτη· παῦε τῶν παφλασμάτων·
1244	ἔχʼ ἀτρέμα. φέρʼ ἴδω, πότερα Λυδὸν ἢ Φρύγα
1245	ταυτὶ λέγουσα μορμολύττεσθαι δοκεῖς;
1246	ἆρʼ οἶσθʼ ὅτι Ζεὺς εἴ με λυπήσει πέρα,
1247	μέλαθρα μὲν αὐτοῦ καὶ δόμους Ἀμφίονος
1248	καταιθαλώσω πυρφόροισιν αἰετοῖς;
1249	πέμψω δὲ πορφυρίωνας ἐς τὸν οὐρανὸν
1250	ὄρνις ἐπʼ αὐτὸν παρδαλᾶς ἐνημμένους
1251	πλεῖν ἑξακοσίους τὸν ἀριθμόν. καὶ δή ποτε
1252	εἷς Πορφυρίων αὐτῷ παρέσχε πράγματα.
1253	σὺ δʼ εἴ με λυπήσεις τι, τῆς διακόνου
1254	πρώτης ἀνατείνας τὼ σκέλει διαμηριῶ
1255	τὴν Ἶριν αὐτήν, ὥστε θαυμάζειν ὅπως
1256	οὕτω γέρων ὢν στύομαι τριέμβολον.
1257	διαρραγείης ὦ μέλʼ αὐτοῖς ῥήμασιν.
1258	οὐκ ἀποσοβήσεις; οὐ ταχέως; εὐρὰξ πατάξ.
1259	ἦ μήν σε παύσει τῆς ὕβρεως οὑμὸς πατήρ.
1260	οἴμοι τάλας. οὔκουν ἑτέρωσε πετομένη
1261	καταιθαλώσεις τῶν νεωτέρων τινά; 
1263	ἀποκεκλῄκαμεν διογενεῖς θεοὺς
1264	μηκέτι τὴν ἐμὴν διαπερᾶν πόλιν,
1265	μηδέ γέ τινʼ ἱερόθυτον ἀνὰ δάπεδον ἔτι
1266	τῇδε βροτῶν θεοῖσι πέμπειν καπνόν.
1269	δεινόν γε τὸν κήρυκα τὸν παρὰ τοὺς βροτοὺς
1270	οἰχόμενον, εἰ μηδέποτε νοστήσει πάλιν.
1271	ὦ Πισθέταιρʼ ὦ μακάριʼ ὦ σοφώτατε,
1272	ὦ κλεινότατʼ ὦ σοφώτατʼ ὦ γλαφυρώτατε,
1273	ὦ τρισμακάριʼ ὦ κατακέλευσον.
1273b	τί σὺ λέγεις;
1274	στεφάνῳ σε χρυσῷ τῷδε σοφίας οὕνεκα
1275	στεφανοῦσι καὶ τιμῶσιν οἱ πάντες λεῴ.
1276	δέχομαι. τί δʼ οὕτως οἱ λεῲ τιμῶσί με;
1277	ὦ κλεινοτάτην αἰθέριον οἰκίσας πόλιν,
1278	οὐκ οἷσθʼ ὅσην τιμὴν παρʼ ἀνθρώποις φέρει,
1279	ὅσους τʼ ἐραστὰς τῆσδε τῆς χώρας ἔχεις.
1280	πρὶν μὲν γὰρ οἰκίσαι σε τήνδε τὴν πόλιν,
1281	ἐλακωνομάνουν ἅπαντες ἄνθρωποι τότε,
1282	ἐκόμων ἐπείνων ἐρρύπων ἐσωκράτουν
1283	σκυτάλιʼ ἐφόρουν, νυνὶ δʼ ὑποστρέψαντες αὖ
1284	ὀρνιθομανοῦσι, πάντα δʼ ὑπὸ τῆς ἡδονῆς
1285	ποιοῦσιν ἅπερ ὄρνιθες ἐκμιμούμενοι·
1286	πρῶτον μὲν εὐθὺς πάντες ἐξ εὐνῆς ἅμα
1287	ἐπέτονθʼ ἕωθεν ὥσπερ ἡμεῖς ἐπὶ νομόν·
1288	κἄπειτʼ ἂν ἅμα κατῆραν ἐς τὰ βιβλία·
1289	εἶτʼ ἀπενέμοντʼ ἐνταῦθα τὰ ψηφίσματα.
1290	ὠρνιθομάνουν δʼ οὕτω περιφανῶς ὥστε καὶ
1291	πολλοῖσιν ὀρνίθων ὀνόματʼ ἦν κείμενα.
1292	πέρδιξ μὲν εἷς κάπηλος ὠνομάζετο
1293	χωλός, Μενίππῳ δʼ ἦν χελιδὼν τοὔνομα,
1294	Ὀπουντίῳ δʼ ὀφθαλμὸν οὐκ ἔχων κόραξ,
1295	κορυδὸς Φιλοκλέει, χηναλώπηξ Θεογένει,
1296	ἶβις Λυκούργῳ, Χαιρεφῶντι νυκτερίς,
1297	Συρακοσίῳ δὲ κίττα· Μειδίας δʼ ἐκεῖ
1298	ὄρτυξ ἐκαλεῖτο· καὶ γὰρ ᾔκειν ὄρτυγι
1299	ὑπὸ στυφοκόπου τὴν κεφαλὴν πεπληγμένῳ.
1300	ᾖδον δʼ ὑπὸ φιλορνιθίας πάντες μέλη,
1301	ὅπου χελιδὼν ἦν τις ἐμπεποιημένη
1302	ἢ πηνέλοψ ἢ χήν τις ἢ περιστερὰ
1303	ἢ πτέρυγες, ἢ πτεροῦ τι καὶ σμικρὸν προσῆν.
1304	τοιαῦτα μὲν τἀκεῖθεν. ἓν δέ σοι λέγω·
1305	ἥξουσʼ ἐκεῖθεν δεῦρο πλεῖν ἢ μύριοι
1306	πτερῶν δεόμενοι καὶ τρόπων γαμψωνύχων·
1307	ὥστε πτερῶν σοι τοῖς ἐποίκοις δεῖ ποθέν.
1308	οὐκ ἆρα μὰ Δίʼ ἡμῖν ἔτʼ ἔργον ἑστάναι.
1309	ἀλλʼ ὡς τάχιστα σὺ μὲν ἰὼν τὰς ἀρρίχους
1310	καὶ τοὺς κοφίνους ἅπαντας ἐμπίμπλη πτερῶν·
1311	Μανῆς δὲ φερέτω μοι θύραζε τὰ πτερά·
1312	ἐγὼ δʼ ἐκείνων τοὺς προσιόντας δέξομαι. 
1313	ταχὺ δὴ πολυάνορα τάνδε πόλιν
1314	καλεῖ τις ἀνθρώπων.
1315	τύχη μόνον προσείη.
1316	κατέχουσι δʼ ἔρωτες ἐμᾶς πόλεως.
1317	θάττον φέρειν κελεύω.
1318	τί γὰρ οὐκ ἔνι ταύτῃ
1319	καλὸν ἀνδρὶ μετοικεῖν;
1320	Σοφία Πόθος Ἀμβροσία Χάριτες
1321	τό τε τῆς ἀγανόφρονος Ἡσυχίας
1322	εὐήμερον πρόσωπον.
1323	ὡς βλακικῶς διακονεῖς·
1324	οὐ θᾶττον ἐγκονήσεις; 
1325	φερέτω κάλαθον ταχύ τις πτερύγων,
1326	σὺ δʼ αὖθις ἐξόρμα —
1327	τύπτων γε τοῦτον ὡδί.
1328	πάνυ γὰρ βραδύς ἐστί τις ὥσπερ ὄνος.
1329	Μανῆς γάρ ἐστι δειλός.
1330	σὺ δὲ τὰ πτερὰ πρῶτον
1331	διάθες τάδε κόσμῳ,
1332	τά τε μουσίχʼ ὁμοῦ τά τε μαντικὰ καὶ
1333	τὰ θαλάττιʼ. ἔπειτα δʼ ὅπως φρονίμως
1334	πρὸς ἄνδρʼ ὁρῶν πτερώσεις.
1335	οὔ τοι μὰ τὰς κερχνῇδας ἔτι σοῦ σχήσομαι,
1336	οὕτως ὁρῶν σε δειλὸν ὄντα καὶ βραδύν. 
1337	γενοίμαν αἰετὸς ὑψιπέτας,
1338	ὡς ἀμποταθείην ὑπὲρ ἀτρυγέτου
1339	γλαυκᾶς ἐπʼ οἶδμα λίμνας.
1340	ἔοικεν οὐ ψευδαγγελήσειν ἅγγελος.
1341	ᾄδων γὰρ ὅδε τις αἰετοὺς προσέρχεται.
1342	αἰβοῖ·
1343	οὐκ ἔστιν οὐδὲν τοῦ πέτεσθαι γλυκύτερον·
1344	ὀρνιθομανῶ γὰρ καὶ πέτομαι καὶ βούλομαι
1345	οἰκεῖν μεθʼ ὑμῶν κἀπιθυμῶ τῶν νόμων.
1346	ποίων νόμων; πολλοὶ γὰρ ὀρνίθων νόμοι.
1347	πάντων· μάλιστα δʼ ὅτι καλὸν νομίζεται
1348	τὸν πατέρα τοῖς ὄρνισιν ἄγχειν καὶ δάκνειν.
1349	καὶ νὴ Δίʼ ἀνδρεῖόν γε πάνυ νομιζομεν,
1350	ὃς ἂν πεπλήγῃ τὸν πατέρα νεοττὸς ὤν.
1351	διὰ ταῦτα μέντοι δεῦρʼ ἀνοικισθεὶς ἐγὼ
1352	ἄγχειν ἐπιθυμῶ τὸν πατέρα καὶ πάντʼ ἔχειν.
1353	ἀλλʼ ἔστιν ἡμῖν τοῖσιν ὄρνισιν νόμος
1354	παλαιὸς ἐν ταῖς τῶν πελαργῶν κύρβεσιν·
1355	ἐπὴν ὁ πατὴρ ὁ πελαργὸς ἐκπετησίμους
1356	πάντας ποιήσῃ τοὺς πελαργιδέας τρέφων,
1357	δεῖ τοὺς νεοττοὺς τὸν πατέρα πάλιν τρέφειν.
1358	ἀπέλαυσά τἄρα νὴ Δίʼ ἐλθὼν ἐνθαδί,
1359	εἴπερ γέ μοι καὶ τὸν πατέρα βοσκητέον.
1360	οὐδέν γʼ. ἐπειδήπερ γὰρ ἦλθες ὦ μέλε
1361	εὔνους, πτερώσω σʼ ὥσπερ ὄρνιν ὀρφανόν.
1362	σοὶ δʼ ὦ νεανίσκʼ οὐ κακῶς ὑποθήσομαι,
1363	ἀλλʼ οἷάπερ αὐτὸς ἔμαθον ὅτε παῖς ἦ. σὺ γὰρ
1364	τὸν μὲν πατέρα μὴ τύπτε· ταυτηνδὶ λαβὼν
1365	τὴν πτέρυγα καὶ τουτὶ τὸ πλῆκτρον θἀτέρᾳ,
1366	νομίσας ἀλεκτρυόνος ἔχειν τονδὶ λόφον,
1367	φρούρει στρατεύου μισθοφορῶν σαυτὸν τρέφε,
1368	τὸν πατέρ ἔα ζῆν· ἀλλʼ ἐπειδὴ μάχιμος εἶ,
1369	ἐς τἀπὶ Θρᾴκης ἀποπέτου κἀκεῖ μάχου.
1370	νὴ τὸν Διόνυσον εὖ γέ μοι δοκεῖς λέγειν,
1371	καὶ πείσομαί σοι.
1371b	νοῦν ἄρʼ ἔξεις νὴ Δία. 
1373	ἀναπέτομαι δὴ πρὸς Ὄλυμπον πτερύγεσσι κούφαις·
1374	πέτομαι δʼ ὁδὸν ἄλλοτʼ ἐπʼ ἄλλαν μελέων —
1375	τουτὶ τὸ πρᾶγμα φορτίου δεῖται πτερῶν.
1376	ἀφόβῳ φρενὶ σώματί τε νέαν ἐφέπων —
1377	ἀσπαζόμεσθα φιλύρινον Κινησίαν.
1378	τί δεῦρο πόδα σὺ κυλλὸν ἀνὰ κύκλον κυκλεῖς;
1380	ὄρνις γενέσθαι βούλομαι λιγύφθογγος ἀηδών.
1381	παῦσαι μελῳδῶν, ἀλλʼ ὅ τι λέγεις εἰπέ μοι.
1382	ὑπὸ σοῦ πτερωθεὶς βούλομαι μετάρσιος
1383	ἀναπτόμενος ἐκ τῶν νεφελῶν καινὰς λαβεῖν
1385	ἀεροδονήτους καὶ νιφοβόλους ἀναβολάς.
1386	ἐκ τῶν νεφελῶν γὰρ ἄν τις ἀναβολὰς λάβοι;
1387	κρέμαται μὲν οὖν ἐντεῦθεν ἡμῶν ἡ τέχνη.
1388	τῶν διθυράμβων γὰρ τὰ λαμπρὰ γίγνεται
1389	ἀέρια καὶ σκότιά γε καὶ κυαναυγέα
1390	καὶ πτεροδόνητα· σὺ δὲ κλύων εἴσει τάχα.
1391	οὐ δῆτʼ ἔγωγε.
1391b	νὴ τὸν Ἡρακλέα σύ γε.
1392	ἅπαντα γὰρ δίειμί σοι τὸν ἀέρα.
1393	εἴδωλα πετεινῶν
1394	αἰθεροδρόμων
1395	οἰωνῶν ταναοδείρων —
1395a	ὠόπ.
1396	τὸν ἁλάδρομον ἁλάμενος
1397	ἅμʼ ἀνεμων πνοαῖσι βαίην.
1398	νὴ τὸν Δίʼ ἦ ʼγώ σου καταπαύσω τὰς πνοάς.
1399	τοτὲ μὲν νοτίαν στείχων πρὸς ὁδόν,
1400	τοτὲ δʼ αὖ βορέᾳ σῶμα πελάζων
1400a	ἀλίμενον αἰθέρος αὔλακα τέμνων.
1401	χαρίεντά γʼ ὦ πρεσβῦτʼ ἐσοφίσω καὶ σοφά.
1402	οὐ γὰρ σὺ χαίρεις πτεροδόνητος γενόμενος;
1403	ταυτὶ πεποίηκας τὸν κυκλιοδιδάσκαλον,
1404	ὂς ταῖσι φυλαῖς περιμάχητός εἰμʼ ἀεί;
1405	βούλει διδάσκειν καὶ παρʼ ἡμῖν οὖν μένων
1406	Λεωτροφίδῃ χορὸν πετομένων ὀρνέων
1407	Κεκροπίδα φυλήν;
1407b	καταγελᾷς μου, δῆλος εἶ.
1408	ἀλλʼ οὖν ἔγωγʼ οὐ παύσομαι, τοῦτʼ ἴσθʼ ὅτι,
1409	πρὶν ἂν πτερωθεὶς διαδράμω τὸν ἀέρα. 
1410	ὄρνιθες τίνες οὐδὲν ἔχοντες πτεροποίκιλοι,
1411	τανυσίπτερε ποικίλα χελιδοῖ;
1412	τουτὶ τὸ κακὸν οὐ φαῦλον ἐξεγρήγορεν.
1413	ὅδʼ αὖ μινυρίζων δεῦρό τις προσέρχεται.
1415	τανυσίπτερε ποικίλα μάλʼ αὖθις.
1416	ἐς θοἰμάτιον τὸ σκόλιον ᾄδειν μοι δοκεῖ,
1417	δεῖσθαι δʼ ἔοικεν οὐκ ὀλίγων χελιδόνων.
1418	τίς ὁ πτερῶν δεῦρʼ ἐστὶ τοὺς ἀφικνουμένους;
1419	ὁδὶ πάρεστιν· ἀλλʼ ὅτου δεῖ χρὴ λέγειν.
1420	πτερῶν πτερῶν δεῖ· μὴ πύθῃ τὸ δεύτερον.
1421	μῶν εὐθὺ Πελλήνης πέτεσθαι διανοεῖ;
1422	μὰ Δίʼ ἀλλὰ κλητήρ εἰμι νησιωτικὸς
1423	καὶ συκοφάντης —
1423b	ὦ μακάριε τῆς τέχνης.
1424	καὶ πραγματοδίφης. εἶτα δέομαι πτερὰ λαβὼν
1425	κύκλῳ περισοβεῖν τὰς πόλεις καλούμενος.
1426	ὑπὸ πτερύγων τι προσκαλεῖ σοφώτερον;
1427	μὰ Δίʼ ἀλλʼ ἵνʼ οἱ λῃσταί τε μὴ λυπῶσί με,
1428	μετὰ τῶν γεράνων τʼ ἐκεῖθεν ἀναχωρῶ πάλιν,
1429	ἀνθʼ ἕρματος πολλὰς καταπεπωκὼς δίκας.
1430	τουτὶ γὰρ ἐργάζει σὺ τοὔργον; εἰπέ μοι,
1431	νεανίας ὢν συκοφαντεῖς τοὺς ξένους;
1432	τί γὰρ πάθω; σκάπτειν γὰρ οὐκ ἐπίσταμαι.
1433	ἀλλʼ ἔστιν ἕτερα νὴ Δίʼ ἔργα σώφρονα,
1434	ἀφʼ ὧν διαζῆν ἄνδρα χρῆν τοσουτονὶ
1435	ἐκ τοῦ δικαίου μᾶλλον ἢ δικορραφεῖν. 
1436	ὦ δαιμόνιε μὴ νουθέτει μʼ ἀλλὰ πτέρου.
1437	νῦν τοι λέγων πτερῶ σε.
1437b	καὶ πῶς ἂν λόγοις
1438	ἄνδρα πτερώσειας σύ;
1438b	πάντες τοῖς λόγοις
1439	ἀναπτεροῦνται.
1439b	πάντες;
1439c	οὐκ ἀκήκοας,
1440	ὅταν λέγωσιν οἱ πατέρες ἑκάστοτε
1441	τοῖς μειρακίοις ἐν τοῖσι κουρείοις ταδί;
1442	δεινῶς γέ μου τὸ μειράκιον Διειτρέφης
1443	λέγων ἀνεπτέρωκεν ὥσθʼ ἱππηλατεῖν.
1444	ὁ δέ τις τὸν αὑτοῦ φησιν ἐπὶ τραγῳδίᾳ
1445	ἀνεπτερῶσθαι καὶ πεποτῆσθαι τὰς φρένας.
1446	λόγοισί τἄρα καὶ πτεροῦνται;
1446b	φήμʼ ἐγώ.
1447	ὑπὸ γὰρ λόγων ὁ νοῦς τε μετεωρίζεται
1448	ἐπαίρεταί τʼ ἄνθρωπος. οὕτω καί σʼ ἐγὼ
1449	ἀναπτερώσας βούλομαι χρηστοῖς λόγοις
1450	τρέψαι πρὸς ἔργον νόμιμον.
1450b	ἀλλʼ οὐ βούλομαι.
1451	τί δαὶ ποιήσεις;
1451b	τὸ γένος οὐ καταισχυνῶ.
1452	παππῷος ὁ βίος συκοφαντεῖν ἐστί μοι.
1453	ἀλλὰ πτέρου με ταχέσι καὶ κούφοις πτεροῖς
1454	ἱέρακος ἢ κερχνῇδος, ὡς ἂν τοὺς ξένους
1455	καλεσάμενος κᾆτʼ ἐγκεκληκὼς ἐνθαδὶ
1456	κατʼ αὖ πέτωμαι πάλιν ἐκεῖσε.
1456b	μανθάνω.
1457	ὡδὶ λέγεις· ὅπως ἂν ὠφλήκῃ δίκην
1458	ἐνθάδε πρὶν ἥκειν ὁ ξένος.
1458b	πάνυ μανθάνεις.
1459	κἄπειθʼ ὁ μὲν πλεῖ δεῦρο, σὺ δʼ ἐκεῖσʼ αὖ πέτει
1460	ἁρπασόμενος τὰ χρήματʼ αὐτοῦ.
1460b	πάντʼ ἔχεις.
1461	βέμβικος οὐδὲν διαφέρειν δεῖ.
1461b	μανθάνω
1462	βέμβικα· καὶ μὴν ἔστι μοι νὴ τὸν Δία
1463	κάλλιστα Κορκυραῖα τοιαυτὶ πτερά.
1464	οἴμοι τάλας μάστιγʼ ἔχεις.
1464b	πτερὼ μὲν οὖν,
1465	οἷσί σε ποιήσω τήμερον βεμβικιᾶν.
1466	οἴμοι τάλας.
1466b	οὐ πτερυγιεῖς ἐντευθενί;
1467	οὐκ ἀπολιβάξεις ὦ κάκιστʼ ἀπολούμενος;
1468	πικρὰν τάχʼ ὄψει στρεψοδικοπανουργίαν.
1469	ἀπίωμεν ἡμεῖς ξυλλαβόντες τὰ πτερά. 
1470	πολλὰ δὴ καὶ καινὰ καὶ θαυμάστʼ
1471	ἐπεπτόμεσθα καὶ
1472	δεινὰ πράγματʼ εἴδομεν.
1473	ἔστι γὰρ δένδρον πεφυκὸς
1474	ἔκτοπόν τι Καρδίας ἀ-
1475	πωτέρω Κλεώνυμος,
1476	χρήσιμον μὲν οὐδέν, ἄλλως
1477	δὲ δειλὸν καὶ μέγα.
1478	τοῦτο τοῦ μὲν ἦρος ἀεὶ
1479	βλαστάνει καὶ συκοφαντεῖ,
1480	τοῦ δὲ χειμῶνος πάλιν τὰς
1481	ἀσπίδας φυλλορροεῖ. 
1482	ἔστι δʼ αὗ χώρα πρὸς αὐτῷ
1483	τῷ σκότῳ πόρρω τις ἐν
1484	τῇ λύχνων ἐρημίᾳ,
1485	ἔνθα τοῖς ἥρωσιν ἄνθρωποι
1486	ξυναριστῶσι καὶ ξύν-
1487	εισι πλὴν τῆς ἑσπέρας.
1488	τηνικαῦτα δʼ οὐκέτʼ ἦν
1489	ἀσφαλὲς ξυντυγχάνειν.
1490	εἰ γὰρ ἐντύχοι τις ἥρῳ
1491	τῶν βροτῶν νύκτωρ Ὀρέστῃ,
1492	γυμνὸς ἦν πληγεὶς ὑπʼ αὐτοῦ
1493	πάντα τἀπιδέξια. 
1494	οἴμοι τάλας, ὁ Ζεὺς ὅπως μή μʼ ὄψεται.
1495	ποῦ Πισθέταιρός ἐστʼ;
1495b	ἔα τουτὶ τί ἦν;
1496	τίς ὁ συγκαλυμμός;
1496b	τῶν θεῶν ὁρᾷς τινα
1497	ἐμοῦ κατόπιν ἐνταῦθα;
1497b	μὰ Δίʼ ἐγὼ μὲν οὔ.
1498	τίς δʼ εἶ σύ;
1498b	πηνίκʼ ἐστὶν ἄρα τῆς ἡμέρας;
1499	ὁπηνίκα; σμικρόν τι μετὰ μεσημβρίαν.
1500	ἀλλὰ σὺ τίς εἶ;
1500b	βουλυτὸς ἢ περαιτέρω;
1501	οἴμʼ ὡς βδελύττομαί σε.
1501b	τί γὰρ ὁ Ζεὺς ποιεῖ;
1502	ἀπαιθριάζει τὰς νεφέλας ἢ ξυννέφει;
1503	οἴμωζε μεγάλʼ.
1503b	οὕτω μὲν ἐκκεκαλύψομαι.
1504	ὦ φίλε Προμηθεῦ.
1504b	παῦε παῦε, μὴ βόα.
1505	τί γὰρ ἔστι;
1505b	σίγα, μὴ κάλει μου τοὔνομα·
1506	ἀπὸ γάρ μʼ ὀλεῖς, εἴ μʼ ἐνθάδʼ ὁ Ζεὺς ὄψεται.
1507	ἀλλʼ ἵνα φράσω σοι πάντα τἄνω πράγματα,
1508	τουτὶ λαβών μου τὸ σκιάδειον ὑπέρεχε
1509	ἄνωθεν, ὡς ἂν μή μʼ ὁρῶσιν οἱ θεοί.
1510	ἰοὺ ἰού·
1511	εὖ γʼ ἐπενόησας αὐτὸ καὶ προμηθικῶς.
1512	ὑπόδυθι ταχὺ δὴ κᾆτα θαρρήσας λέγε.
1513	ἄκουε δή νυν.
1513b	ὡς ἀκούοντος λέγε.
1514	ἀπόλωλεν ὁ Ζεύς.
1514b	πηνίκʼ ἄττʼ ἀπώλετο;
1515	ἐξ οὗπερ ὑμεῖς ᾠκίσατε τὸν ἀέρα.
1516	θύει γὰρ οὐδεὶς οὐδὲν ἀνθρώπων ἔτι
1517	θεοῖσιν, οὐδὲ κνῖσα μηρίων ἄπο
1518	ἀνῆλθεν ὡς ἡμᾶς ἀπʼ ἐκείνου τοῦ χρόνου,
1519	ἀλλʼ ὡσπερεὶ Θεσμοφορίοις νηστεύομεν
1520	ἄνευ θυηλῶν· οἱ δὲ βάρβαροι θεοὶ
1521	πεινῶντες ὥσπερ Ἰλλυριοὶ κεκριγότες
1522	ἐπιστρατεύσειν φάσʼ ἄνωθεν τῷ Διί,
1523	εἰ μὴ παρέξει τἀμπόριʼ ἀνεῳγμένα,
1524	ἵνʼ εἰσάγοιτο σπλάγχνα κατατετμημένα. 
1525	εἰσὶν γὰρ ἕτεροι βάρβαροι θεοί τινες
1526	ἄνωθεν ὑμῶν;
1526b	οὐ γάρ εἰσι βάρβαροι,
1527	ὅθεν ὁ πατρῷός ἐστιν Ἐξηκεστίδῃ;
1528	ὄνομα δὲ τούτοις τοῖς θεοῖς τοῖς βαρβάροις
1529	τί ἔστιν;
1529b	ὅ τι ἔστιν; Τριβαλλοί.
1529c	μανθάνω.
1530	ἐντεῦθεν ἆρα τοὐπιτριβείης ἐγένετο;
1531	μάλιστα πάντων. ἓν δέ σοι λέγω σαφές·
1532	ἥξουσι πρέσβεις δεῦρο περὶ διαλλαγῶν
1533	παρὰ τοῦ Διὸς καὶ τῶν Τριβαλλῶν τῶν ἄνω·
1534	ὑμεῖς δὲ μὴ σπένδεσθʼ, ἐὰν μὴ παραδιδῷ
1535	τὸ σκῆπτρον ὁ Ζεὺς τοῖσιν ὄρνισιν πάλιν,
1536	καὶ τὴν Βασίλειάν σοι γυναῖκʼ ἔχειν διδῷ.
1537	τίς ἐστιν ἡ Βασίλεια;
1537b	καλλίστη κόρη,
1538	ἥπερ ταμιεύει τὸν κεραυνὸν τοῦ Διὸς
1539	καὶ τἄλλʼ ἁπαξάπαντα, τὴν εὐβουλίαν
1540	τὴν εὐνομίαν τὴν σωφροσύνην τὰ νεώρια,
1541	τὴν λοιδορίαν τὸν κωλακρέτην τὰ τριώβολα.
1542	ἅπαντά γʼ ἆρʼ αὐτῷ ταμιεύει;
1542b	φήμʼ ἐγώ.
1543	ἥν γʼ ἢν σὺ παρʼ ἐκείνου παραλάβῃς, πάντʼ ἔχεις.
1544	τούτων ἕνεκα δεῦρʼ ἦλθον, ἵνα φράσαιμί σοι.
1545	ἀεί ποτʼ ἀνθρώποις γὰρ εὔνους εἴμʼ ἐγώ.
1546	μόνον θεῶν γὰρ διὰ σʼ ἀπανθρακίζομεν.
1547	μισῶ δʼ ἅπαντας τοὺς θεούς, ὡς οἶσθα σύ.
1548	νὴ τὸν Δίʼ ἀεὶ δῆτα θεομισὴς ἔφυς.
1549	Τίμων καθαρός. ἀλλʼ ὡς ἂν ἀποτρέχω πάλιν,
1550	φέρε τὸ σκιάδειον, ἵνα με κἂν ὁ Ζεὺς ἴδῃ
1551	ἄνωθεν, ἀκολουθεῖν δοκῶ κανηφόρῳ.
1552	καὶ τὸν δίφρον γε διφροφόρει τονδὶ λαβών. 
1553	πρὸς δὲ τοῖς Σκιάποσιν λίμνη
1554	τις ἔστʼ ἄλουτος οὗ
1555	ψυχαγωγεῖ Σωκράτης·
1556	ἔνθα καὶ Πείσανδρος ἦλθε
1557	δεόμενος ψυχὴν ἰδεῖν ἣ
1558	ζῶντʼ ἐκεῖνον προὔλιπε,
1559	σφάγιʼ ἔχων κάμηλον ἀμνόν
1560	τινʼ, ἧς λαιμοὺς τεμὼν ὥσπερ
1561	ποθʼ οὑδυσσεὺς ἀπῆλθε,
1562	κᾆτʼ ἀνῆλθʼ αὐτῷ κάτωθεν
1563	πρὸς τὸ λαῖτμα τῆς καμήλου
1564	Χαιρεφῶν ἡ νυκτερίς. 
1565	τὸ μὲν πόλισμα τῆς Νεφελοκοκκυγίας
1566	ὁρᾶν τοδὶ πάρεστιν, οἷ πρεσβεύομεν.
1567	οὗτος τί δρᾷς; ἐπʼ ἀριστέρʼ οὕτως ἀμπέχει;
1568	οὐ μεταβαλεῖς θοἰμάτιον ὧδʼ ἐπιδέξια;
1569	τί ὦ κακόδαιμον; Λαισποδίας εἶ τὴν φύσιν;
1570	ὦ δημοκρατία ποῖ προβιβᾷς ἡμᾶς ποτε,
1571	εἰ τουτονί γʼ ἐχειροτόνησαν οἱ θεοί;
1572	ἕξεις ἀτρέμας;
1572b	οἴμωζε· πολὺ γὰρ δή σʼ ἐγὼ
1573	ἑόρακα πάντων βαρβαρώτατον θεῶν.
1574	ἄγε δὴ τί δρῶμεν Ἡράκλεις;
1574b	ἀκήκοας
1575	ἐμοῦ γʼ ὅτι τὸν ἄνθρωπον ἄγχειν βούλομαι,
1576	ὅστις ποτʼ ἔσθʼ ὁ τοὺς θεοὺς ἀποτειχίσας.
1577	ἀλλʼ ὦγάθʼ ᾑρήμεσθα περὶ διαλλαγῶν
1578	πρέσβεις.
1578b	διπλασίως μᾶλλον ἄγχειν μοι δοκεῖ.
1579	τὴν τυρόκνηστίν τις δότω· φέρε σίλφιον·
1580	τυρὸν φερέτω τις· πυρπόλει τοὺς ἄνθρακας.
1581	τὸν ἄνδρα χαίρειν οἱ θεοὶ κελεύομεν
1582	τρεῖς ὄντες ἡμεῖς.
1582b	ἀλλʼ ἐπικνῶ τὸ σίλφιον.
1583	τὰ δὲ κρέα τοῦ ταῦτʼ ἐστίν;
1583b	ὄρνιθές τινες
1584	ἐπανιστάμενοι τοῖς δημοτικοῖσιν ὀρνέοις
1585	ἔδοξαν ἀδικεῖν.
1585b	εἶτα δῆτα σίλφιον
1586	εἴπικνῇς πρότερον αὐτοῖσιν;
1586b	ὦ χαῖρʼ Ἡράκλεις.
1587	τί ἔστι;
1587b	πρεσβεύοντες ἡμεῖς ἥκομεν
1588	παρὰ τῶν θεῶν περὶ πολέμου καταλλαγῆς.
1589	ἔλαιον οὐκ ἔνεστιν ἐν τῇ ληκύθῳ.
1590	καὶ μὴν τά γʼ ὀρνίθεια λιπάρʼ εἶναι πρέπει.
1591	ἡμεῖς τε γὰρ πολεμοῦντες οὐ κερδαίνομεν,
1592	ὑμεῖς τʼ ἂν ἡμῖν τοῖς θεοῖς ὄντες φίλοι
1593	ὄμβριον ὕδωρ ἂν εἴχετʼ ἐν τοῖς τέλμασιν,
1594	ἀλκυονίδας τʼ ἂν ἤγεθʼ ἡμέρας ἀεί.
1595	τούτων περὶ πάντων αὐτοκράτορες ἥκομεν.
1596	ἀλλʼ οὔτε πρότερον πώποθʼ ἡμεῖς ἤρξαμεν
1597	πολέμου πρὸς ὑμᾶς, νῦν τʼ ἐθέλομεν, εἰ δοκεῖ,
1598	ἐάν τι δίκαιον ἀλλὰ νῦν ἐθέλητε δρᾶν,
1599	σπονδὰς ποιεῖσθαι. τὰ δὲ δίκαιʼ ἐστὶν ταδί,
1600	τὸ σκῆπτρον ἡμῖν τοῖσιν ὄρνισιν πάλιν
1601	τὸν Δίʼ ἀποδοῦναι· κἂν διαλλαττώμεθα
1602	ἐπὶ τοῖσδε, τοὺς πρέσβεις ἐπʼ ἄριστον καλῶ.
1603	ἐμοὶ μὲν ἀπόχρη ταῦτα καὶ ψηφίζομαι.
1604	τί ὦ κακόδαιμον; ἠλίθιος καὶ γάστρις εἶ.
1605	ἀποστερεῖς τὸν πατέρα τῆς τυραννίδος; 
1606	ἄληθες; οὐ γὰρ μεῖζον ὑμεῖς οἱ θεοὶ
1607	ἰσχύσετʼ, ἢν ὄρνιθες ἄρξωσιν κάτω;
1608	νῦν μέν γʼ ὑπὸ ταῖς νεφέλαισιν ἐγκεκρυμμένοι
1609	κύψαντες ἐπιορκοῦσιν ὑμᾶς οἱ βροτοί·
1610	ἐὰν δὲ τοὺς ὄρνις ἔχητε συμμάχους,
1611	ὅταν ὀμνύῃ τις τὸν κόρακα καὶ τὸν Δία,
1612	ὁ κόραξ παρελθὼν τοὐπιορκοῦντος λάθρᾳ
1613	προσπτόμενος ἐκκόψει τὸν ὀφθαλμὸν θενών.
1614	νὴ τὸν Ποσειδῶ ταῦτά γέ τοι καλῶς λέγεις.
1615	κἀμοὶ δοκεῖ.
1615b	τί δαὶ σὺ φῄς;
1615c	ναβαισατρεῦ.
1616	ὁρᾷς; ἐπαινεῖ χοὖτος. ἕτερόν νυν ἔτι
1617	ἀκούσαθʼ ὅσον ὑμᾶς ἀγαθὸν ποιήσομεν.
1618	ἐάν τις ἀνθρώπων ἱερεῖόν τῳ θεῶν
1619	εὐξάμενος εἶτα διασοφίζηται λέγων,
1620	μενετοὶ θεοί, καὶ μἀποδιδῷ μισητίᾳ,
1621	ἀναπράξομεν καὶ ταῦτα.
1621b	φέρʼ ἴδω τῷ τρόπῳ;
1622	ὅταν διαριθμῶν ἀργυρίδιον τύχῃ
1623	ἅνθρωπος οὗτος, ἢ καθῆται λούμενος,
1624	καταπτόμενος ἰκτῖνος ἁρπάσας λάθρᾳ
1625	προβάτοιν δυοῖν τιμὴν ἀνοίσει τῷ θεῷ.
1626	τὸ σκῆπτρον ἀποδοῦναι πάλιν ψηφίζομαι
1627	τούτοις ἐγώ.
1627b	καὶ τὸν Τριβαλλόν νυν ἐροῦ.
1628	ὁ Τριβαλλός, οἰμώζειν δοκεῖ σοι;
1628b	σαυνάκα
1629	βακταρικροῦσα.
1629b	φησί μʼ εὖ λέγειν πάνυ.
1630	εἴ τοι δοκεῖ σφῷν ταῦτα, κἀμοὶ συνδοκεῖ.
1631	οὗτος, δοκεῖ δρᾶν ταῦτα τοῦ σκήπτρου πέρι.
1632	καὶ νὴ Δίʼ ἕτερόν γʼ ἐστὶν οὗ ʼμνήσθην ἐγώ.
1633	τὴν μὲν γὰρ Ἥραν παραδίδωμι τῷ Διί,
1634	τὴν δὲ Βασίλειαν τὴν κόρην γυναῖκʼ ἐμοὶ
1635	ἐκδοτέον ἐστίν.
1635b	οὐ διαλλαγῶν ἐρᾷς.
1636	ἀπίωμεν οἴκαδʼ αὖθις.
1636b	ὀλίγον μοι μέλει.
1637	μάγειρε τὸ κατάχυσμα χρὴ ποιεῖν γλυκύ.
1638	ὦ δαιμόνιʼ ἀνθρώπων Πόσειδον ποῖ φέρει;
1639	ἡμεῖς περὶ γυναικὸς μιᾶς πολεμήσομεν;
1640	τί δαὶ ποιῶμεν;
1640b	ὅ τι; διαλλαττώμεθα.
1641	τί δʼ ᾠζύρʼ; οὐκ οἶσθʼ ἐξαπατώμενος πάλαι;
1642	βλάπτεις δέ τοι σὺ σαυτόν. ἢν γὰρ ἀποθάνῃ
1643	ὁ Ζεὺς παραδοὺς τούτοισι τὴν τυραννίδα,
1644	πένης ἔσει σύ. σοῦ γὰρ ἅπαντα γίγνεται
1645	τὰ χρήμαθʼ, ὅσʼ ἂν ὁ Ζεὺς ἀποθνῄσκων καταλίπῃ. 
1646	οἴμοι τάλας οἷόν σε περισοφίζεται.
1647	δεῦρʼ ὡς ἔμʼ ἀποχώρησον, ἵνα τί σοι φράσω.
1648	διαβάλλεταί σʼ ὁ θεῖος ὦ πόνηρε σύ.
1649	τῶν γὰρ πατρῴων οὐδʼ ἀκαρῆ μέτεστί σοι
1650	κατὰ τοὺς νόμους· νόθος γὰρ εἶ κοὐ γνήσιος.
1651	ἐγὼ νόθος; τί λέγεις;
1651b	σὺ μέντοι νὴ Δία
1652	ὤν γε ξένης γυναικός. ἢ πῶς ἄν ποτε
1653	ἐπίκληρον εἶναι τὴν Ἀθηναίαν δοκεῖς,
1654	οὖσαν θυγατέρʼ, ὄντων ἀδελφῶν γυησίων;
1655	τί δʼ ἢν ὁ πατὴρ ἐμοὶ διδῷ τὰ χρήματα
1656	νοθεἶ ἀποθνῄσκων;
1656b	ὁ νόμος αὐτὸν οὐκ ἐᾷ.
1657	οὗτος ὁ Ποσειδῶν πρῶτος, ὃς ἐπαίρει σε νῦν,
1658	ἀνθέξεταί σου τῶν πατρῴων χρημάτων
1659	φάσκων ἀδελφὸς αὐτὸς εἶναι γνήσιος.
1660	ἐρῶ δὲ δὴ καὶ τὸν Σόλωνός σοι νόμον·
1661	νόθῳ δὲ μὴ εἶναι ἀγχιστείαν παίδων ὄντων
1665	γνησίων. ἐὰν δὲ παῖδες μὴ ὦσι γνήσιοι, τοῖς
1666	ἐγγυτάτω γένους μετεῖναι τῶν χρημάτων.
1667	ἐμοὶ δʼ ἄρʼ οὐδὲν τῶν πατρῴων χρημάτων
1668	μέτεστιν;
1668b	οὐ μέντοι μὰ Δία. λέξον δέ μοι,
1669	ἤδη σʼ ὁ πατὴρ εἰσήγαγʼ ἐς τοὺς φράτερας;
1670	οὐ δῆτʼ ἐμέ γε. καὶ δῆτʼ ἐθαύμαζον πάλαι.
1671	τί δῆτʼ ἄνω κέχηνας αἴκειαν βλέπων;
1672	ἀλλʼ ἢν μεθʼ ἡμῶν ᾖς, καταστήσας σʼ ἐγὼ
1673	τύραννον ὀρνίθων παρέξω σοι γάλα.
1674	δίκαιʼ ἔμοιγε καὶ πάλαι δοκεῖς λέγειν
1675	περὶ τῆς κόρης, κἄγωγε παραδίδωμί σοι.
1676	τί δαὶ σὺ φῄς;
1676b	τἀναντία ψηφίζομαι.
1677	ἐν τῷ Τριβαλλῷ πᾶν τὸ πρᾶγμα. τί σὺ λέγεις;
1678	καλάνι κόραυνα καὶ μεγάλα βασιλιναῦ
1679	ὄρνιτο παραδίδωμι.
1679b	παραδοῦναι λέγει.
1680	μὰ τὸν Δίʼ οὐχ οὗτός γε παραδοῦναι λέγει,
1681	εἰ μὴ † βαδίζειν † ωἅσπερ αἱ χελιδόσιν λέγει.
1682	οὐκοῦν παραδοῦναι ταῖς χελιδόσιν λέγει.
1683	σφὼ νῦν διαλλάττεσθε καὶ ξυμβαίνετε·
1684	ἐγὼ δʼ, ἐπειδὴ σφῷν δοκεῖ, σιγήσομαι.
1685	ἡμῖν ἃ λέγεις σὺ πάντα συγχωρεῖν δοκεῖ.
1686	ἀλλʼ ἴθι μεθʼ ἡμῶν αὐτὸς ἐς τὸν οὐρανόν,
1687	ἵνα τὴν Βασίλειαν καὶ τὰ πάντʼ ἐκεῖ λάβῃς.
1688	ἐς καιρὸν ἆρα κατεκόπησαν οὑτοιὶ
1689	ἐς τοὺς γάμους.
1689b	βούλεσθε δῆτʼ ἐγὼ τέως
1690	ὀπτῶ τὰ κρέα ταυτὶ μένων; ὑμεῖς δʼ ἴτε.
1691	ὀπτᾷς τὰ κρέα; πολλήν γε τενθείαν λέγεις.
1692	οὐκ εἶ μεθʼ ἡμῶν;
1692b	εὖ γε μέντἂν διετέθην.
1693	ἀλλὰ γαμικὴν χλανίδα δότω τις δεῦρό μοι. 
1694	ἔστι δʼ ἐν Φαναῖσι πρὸς τῇ
1695	Κλεψύδρᾳ πανοῦργον ἐγ-
1696	γλωττογαστόρων γένος,
1697	οἳ θερίζουσίν τε καὶ σπείρουσι
1698	καὶ τρυγῶσι ταῖς γλώτταισι
1699	συκάζουσί τε·
1700	βάρβαροι δʼ εἰσὶν γένος,
1701	Γοργίαι τε καὶ Φίλιπποι.
1702	κἀπὸ τῶν ἐγγλωττογαστόρων
1703	ἐκείνων τῶν Φιλίππων
1704	πανταχοῦ τῆς Ἀττικῆς ἡ
1705	γλῶττα χωρὶς τέμνεται. 
1706	ὦ πάντʼ ἀγαθὰ πράττοντες, ὦ μείζω λόγου,
1707	ὦ τρισμακάριον πτηνὸν ὀρνίθων γένος,
1708	δέχεσθε τὸν τύραννον ὀλβίοις δόμοις.
1709	προσέρχεται γὰρ οἷς οὔτε παμφαὴς
1710	ἀστὴρ ἰδεῖν ἔλαμψε χρυσαυγεῖ δόμῳ,
1711	οὔθʼ ἡλίου τηλαυγὲς ἀκτίνων σέλας
1712	τοιοῦτον ἐξέλαμψεν, οἶον ἔρχεται
1713	ἔχων γυναικὸς κάλλος οὐ φατὸν λέγειν,
1714	πάλλων κεραυνόν, πτεροφόρον Διὸς βέλος·
1715	ὀσμὴ δʼ ἀνωνόμαστος ἐς βάθος κύκλου
1716	χωρεῖ, καλὸν θέαμα· θυμιαμάτων δʼ
1717	αὖραι διαψαίρουσι πλεκτάνην καπνοῦ.
1718	ὁδὶ δὲ καὐτός ἐστιν. ἀλλὰ χρὴ θεᾶς
1719	Μούσης ἀνοίγειν ἱερὸν εὔφημον στόμα. 
1720	ἄναγε δίεχε πάραγε πάρεχε.
1721	περιπέτεσθε
1722	τὸν μάκαρα μάκαρι σὺν τύχᾳ.
1723	ὦ φεῦ φεῦ τῆς ὥρας τοῦ κάλλους.
1725	ὦ μακαριστὸν σὺ γάμον τῇδε πόλει γημας.
1726	μεγάλαι μεγάλαι κατέχουσι τύχαι
1727	γένος ὀρνίθων
1728	διὰ τόνδε τὸν ἄνδρʼ. ἀλλʼ ὑμεναίοις
1729	καὶ νυμφιδίοισι δέχεσθʼ ᾠδαῖς
1730	αὐτὸν καὶ τὴν Βασίλειαν. 
1731	Ἥρᾳ ποτʼ Ὀλυμπίᾳ
1732	τῶν ἠλιβάτων θρόνων
1733	ἄρχοντα θεοῖς μέγαν
1734	Μοῖραι ξυνεκοίμισαν
1735	ἐν τοιῷδʼ ὑμεναίῳ.
1736	Ὑμὴν ὦ Ὑμέναιʼ ὦ,
1736a	Ὑμὴν ὦ Ὑμέναιʼ ὦ.
1737	ὁ δʼ ἀμφιθαλὴς Ἔρως
1738	χρυσόπτερος ἡνίας
1739	ηὔθυνε παλιντόνους,
1740	Ζηνὸς πάροχος γάμων
1741	τῆς τʼ εὐδαίμονος Ἥρας.
1742	Ὑμὴν ὦ Ὑμέναιʼ ὦ,
1742a	Ὑμὴν ὦ Ὑμέναιʼ ὦ. 
1743	ἐχάρην ὕμνοις, ἐχάρην ᾠδαῖς·
1744	ἄγαμαι δὲ λόγων. ἄγε νυν αὐτοῦ
1745	καὶ τὰς χθονίας κλῄσατε βροντὰς
1746	τάς τε πυρώδεις Διὸς ἀστεροπὰς
1747	δεινόν τʼ ἀργῆτα κεραυνόν.
1748	ὦ μέγα χρύσεον ἀστεροπῆς φάος,
1749	ὦ Διὸς ἄμβροτον ἔγχος πυρφόρον,
1750	ὦ χθόνιαι βαρυαχέες
1751	ὀμβροφόροι θʼ ἅμα βρονταί,
1752	αἷς ὅδε νῦν χθόνα σείει.
1753	διὰ σὲ τὰ πάντα κρατήσας
1754	καὶ πάρεδρον Βασίλειαν ἔχει Διός.
1754a	Ὑμὴν ὦ Ὑμέναιʼ ὦ.
1755	ἔπεσθε νῦν γάμοισιν ὦ
1756	φῦλα πάντα συννόμων
1757	πτεροφόρʼ ἐπὶ δάπεδον Διὸς
1758	καὶ λέχος γαμήλιον.
1759	ὄρεξον ὦ μάκαιρα σὴν
1760	χεῖρα καὶ πτερῶν ἐμῶν
1761	λαβοῦσα συγχόρευσον· αἴρων
1762	δὲ κουφιῶ σʼ ἐγώ.
1763	ἀλαλαλαὶ ἰὴ παιών,
1764	τήνελλα καλλίνικος, ὦ
1765	δαιμόνων ὑπέρτατε.
