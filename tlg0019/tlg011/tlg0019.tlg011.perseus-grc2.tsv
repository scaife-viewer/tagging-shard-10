0	
1	ὡς ἀργαλέον πρᾶγμʼ ἐστὶν ὦ Ζεῦ καὶ θεοὶ
2	δοῦλον γενέσθαι παραφρονοῦντος δεσπότου.
3	ἢν γὰρ τὰ βέλτισθʼ ὁ θεράπων λέξας τύχῃ,
4	δόξῃ δὲ μὴ δρᾶν ταῦτα τῷ κεκτημένῳ,
5	μετέχειν ἀνάγκη τὸν θεράποντα τῶν κακῶν.
6	τοῦ σώματος γὰρ οὐκ ἐᾷ τὸν κύριον
7	κρατεῖν ὁ δαίμων, ἀλλὰ τὸν ἐωνημένον.
8	καὶ ταῦτα μὲν δὴ ταῦτα. τῷ δὲ Λοξίᾳ,
9	ὃς θεσπιῳδεῖ τρίποδος ἐκ χρυσηλάτου,
10	μέμψιν δικαίαν μέμφομαι ταύτην, ὅτι
11	ἰατρὸς ὢν καὶ μάντις, ὥς φασιν, σοφὸς
12	μελαγχολῶντʼ ἀπέπεμψέ μου τὸν δεσπότην,
13	ὅστις ἀκολουθεῖ κατόπιν ἀνθρώπου τυφλοῦ,
14	τοὐναντίον δρῶν ἢ προσῆκʼ αὐτῷ ποιεῖν.
15	οἱ γὰρ βλέποντες τοῖς τυφλοῖς ἡγούμεθα,
16	οὗτος δʼ ἀκολουθεῖ, κἀμὲ προσβιάζεται,
17	καὶ ταῦτʼ ἀποκρινομένῳ τὸ παράπαν οὐδὲ γρῦ.
18	ἐγὼ μὲν οὖν οὐκ ἔσθʼ ὅπως σιγήσομαι,
19	ἢν μὴ φράσῃς ὅ τι τῷδʼ ἀκολουθοῦμέν ποτε
20	ὦ δέσποτʼ, ἀλλά σοι παρέξω πράγματα.
21	οὐ γάρ με τυπτήσεις στέφανον ἔχοντά γε.
22	μὰ Δίʼ ἀλλʼ ἀφελὼν τὸν στέφανον, ἢν λυπῇς τί με,
23	ἵνα μᾶλλον ἀλγῇς.
23b	λῆρος· οὐ γὰρ παύσομαι
24	πρὶν ἂν φράσῃς μοι τίς ποτʼ ἐστὶν οὑτοσί·
25	εὔνους γὰρ ὤν σοι πυνθάνομαι πάνυ σφόδρα.
26	ἀλλʼ οὔ σε κρύψω· τῶν ἐμῶν γὰρ οἰκετῶν
27	πιστότατον ἡγοῦμαί σε καὶ κλεπτίστατον.
28	ἐγὼ θεοσεβὴς καὶ δίκαιος ὢν ἀνὴρ
29	κακῶς ἔπραττον καὶ πένης ἦν·
29b	οἶδά τοι.
30	ἕτεροι δʼ ἐπλούτουν ἱερόσυλοι ῥήτορες
31	καὶ συκοφάνται καὶ πονηροί·
31b	πείθομαι.
32	ἐπερησόμενος οὖν ᾠχόμην ὡς τὸν θεόν,
33	τὸν ἐμὸν μὲν αὐτοῦ τοῦ ταλαιπώρου σχεδὸν
34	ἤδη νομίζων ἐκτετοξεῦσθαι βίον,
35	τὸν δʼ υἱόν, ὅσπερ ὢν μόνος μοι τυγχάνει,
36	πευσόμενος εἰ χρὴ μεταβαλόντα τοὺς τρόπους
37	εἶναι πανοῦργον, ἄδικον, ὑγιὲς μηδὲ ἕν,
38	ὡς τῷ βίῳ τοῦτʼ αὐτὸ νομίσας συμφέρειν.
39	τί δῆτα Φοῖβος ἔλακεν ἐκ τῶν στεμμάτων;
40	πεύσει. σαφῶς γὰρ ὁ θεὸς εἶπέ μοι τοδί·
41	ὅτῳ ξυναντήσαιμι πρῶτον ἐξιών,
42	ἐκέλευε τούτου μὴ μεθίεσθαί μʼ ἔτι,
43	πείθειν δʼ ἐμαυτῷ ξυνακολουθεῖν οἴκαδε.
44	καὶ τῷ ξυναντᾷς δῆτα πρώτῳ;
44b	τουτῳί.
45	εἶτʼ οὐ ξυνίης τὴν ἐπίνοιαν τοῦ θεοῦ
46	φράζουσαν ὦ σκαιότατέ σοι σαφέστατα
47	ἀσκεῖν τὸν υἱὸν τὸν ἐπιχώριον τρόπον;
48	τῷ τοῦτο κρίνεις;
48b	δῆλον ὁτιὴ καὶ τυφλῷ
49	γνῶναι δοκεῖ τοῦθʼ, ὡς σφόδρʼ ἐστὶ συμφέρον
50	τὸ μηδὲν ἀσκεῖν ὑγιὲς ἐν τῷ νῦν χρόνῳ. 
51	οὐκ ἔσθʼ ὅπως ὁ χρησμὸς ἐς τοῦτο ῥέπει,
52	ἀλλʼ εἰς ἕτερόν τι μεῖζον. ἢν δʼ ἡμῖν φράσῃ
53	ὅστις ποτʼ ἐστὶν οὑτοσὶ καὶ τοῦ χάριν
54	καὶ τοῦ δεόμενος ἦλθε μετὰ νῷν ἐνθαδί,
55	πυθοιμεθʼ ἂν τὸν χρησμὸν ἡμῶν ὅ τι νοεῖ.
56	ἄγε δὴ σὺ πότερον σαυτὸν ὅστις εἶ φράσεις,
57	ἢ τἀπὶ τούτοις δρῶ; λέγειν χρὴ ταχὺ πάνυ.
58	ἐγὼ μὲν οἰμώζειν λέγω σοι.
58b	μαναθάνεις
59	ὅς φησιν εἶναι;
59b	σοὶ λέγει τοῦτʼ, οὐκ ἐμοί·
60	σκαιῶς γὰρ αὐτοῦ καὶ χαλεπῶς ἐκπυνθάνει.
61	ἀλλʼ εἴ τι χαίρεις ἀνδρὸς εὐόρκου τρόποις,
62	ἐμοὶ φράσον.
62b	κλάειν ἔγωγέ σοι λέγω.
63	δέχου τὸν ἄνδρα καὶ τὸν ὄρνιν τοῦ θεοῦ.
64	οὔ τοι μὰ τὴν Δήμητρα χαιρήσεις ἔτι.
65	εἰ μὴ φράσεις γάρ—
65b	ἀπό σʼ ὀλῶ κακὸν κακῶς.
66	ὦ τᾶν—
66b	ἀπαλλάχθητον ἀπʼ ἐμοῦ.
66c	πώμαλα.
67	καὶ μὴν ὃ λέγω βέλτιστόν ἐστʼ ὦ δέσποτα.
68	ἀπολῶ τὸν ἄνθρωπον κάκιστα τουτονί.
69	ἀναθεὶς γὰρ ἐπὶ κρημνόν τινʼ αὐτὸν καταλιπων
70	ἄπειμʼ, ἵνʼ ἐκεῖθεν ἐκτραχηλισθῇ πεσών.
71	ἀλλʼ αἶρε ταχέως.
71b	μηδαμῶς.
71c	οὔκουν ἐρεῖς;
72	ἀλλʼ ἢν πύθησθέ μʼ ὅστις εἴμʼ, εὖ οἶδʼ ὅτι
73	κακόν τί μʼ ἐργάσεσθε κοὐκ ἀφήσετον.
74	νὴ τοὺς θεοὺς ἡμεῖς γʼ, ἐὰν βούλῃ γε σύ.
75	μέθεσθε νῦν μου πρῶτον.
75b	ἤν, μεθίεμεν.
76	ἀκούετον δή· δεῖ γὰρ ὡς ἔοικέ με
77	λέγειν ἃ κρύπτειν ἦν παρεσκευασμένος.
78	ἐγὼ γάρ εἰμι Πλοῦτος.
78b	ὦ μιαρώτατε
79	ἀνδρῶν ἁπάντων, εἶτʼ ἐσίγας Πλοῦτος ὤν;
80	σὺ Πλοῦτος, οὕτως ἀθλίως διακείμενος;
81	ὦ Φοῖβʼ Ἄπολλον καὶ θεοὶ καὶ δαίμονες
82	καὶ Ζεῦ, τί φῄς; ἐκεῖνος ὄντως εἶ σύ;
82b	ναί.
83	ἐκεῖνος αὐτός;
83b	αὐτότατος.
83c	πόθεν οὖν φράσον
84	αὐχμῶν βαδίζεις;
84b	ἐκ Πατροκλέους ἔρχομαι,
85	ὃς οὐκ ἐλούσατʼ ἐξ ὅτουπερ ἐγένετο.
86	τουτὶ δὲ τὸ κακὸν πῶς ἔπαθες; κάτειπέ μοι.
87	ὁ Ζεύς με ταῦτʼ ἔδρασεν ἀνθρώποις φθονῶν.
88	ἐγὼ γὰρ ὢν μειράκιον ἠπείλησʼ ὅτι
89	ὡς τοὺς δικαίους καὶ σοφοὺς καὶ κοσμίους
90	μόνους βαδιοίμην· ὁ δέ μʼ ἐποίησεν τυφλόν,
91	ἵνα μὴ διαγιγνώσκοιμι τούτων μηδένα.
92	οὕτως ἐκεῖνος τοῖσι χρηστοῖσι φθονεῖ.
93	καὶ μὴν διὰ τοὺς χρηστούς γε τιμᾶται μόνους
94	καὶ τοὺς δικαίους.
94b	ὁμολογῶ σοι.
94c	φέρε τί οὖν;
95	εἰ πάλιν ἀναβλέψειας ὥσπερ καὶ πρὸ τοῦ,
96	φεύγοις ἂν ἤδη τοὺς πονηρούς;
96b	φήμʼ ἐγώ.
97	ὡς τοὺς δικαίους δʼ ἂν βαδίζοις;
97b	πάνυ μὲν οὖν·
98	πολλοῦ γὰρ αὐτοὺς οὐχ ἑόρακά πω χρόνου.
99	καὶ θαῦμά γʼ οὐδέν· οὐδʼ ἐγὼ γὰρ ὁ βλέπων.
100	ἄφετόν με νῦν. ἴστον γὰρ ἤδη τἀπʼ ἐμοῦ.
101	μὰ Δίʼ ἀλλὰ πολλῷ μᾶλλον ἑξόμεσθά σου.
102	οὐκ ἠγόρευον ὅτι παρέξειν πράγματα
103	ἐμέλλετόν μοι;
103b	καὶ σύ γʼ ἀντιβολῶ πιθοῦ,
104	καὶ μή μʼ ἀπολίπῃς· οὐ γὰρ εὑρήσεις ἐμοῦ
105	ζητῶν ἔτʼ ἄνδρα τοὺς τρόπους βελτίονα.
106	μὰ τὸν Δίʼ οὐ γὰρ ἔστιν ἄλλος πλὴν ἐγώ. 
107	ταυτὶ λέγουσι πάντες· ἡνίκʼ ἂν δέ μου
108	τύχωσʼ ἀληθῶς καὶ γένωνται πλούσιοι,
109	ἀτεχνῶς ὑπερβάλλουσι τῇ μοχθηρίᾳ.
110	ἔχει μὲν οὕτως, εἰσὶ δʼ οὐ πάντες κακοί.
111	μὰ Δίʼ ἀλλʼ ἁπαξάπαντες.
111b	οἰμώξει μακρά.
112	σοὶ δʼ ὡς ἂν εἰδῇς ὅσα παρʼ ἡμῖν ἢν μένῃς
113	γενήσετʼ ἀγαθά, πρόσεχε τὸν νοῦν ἵνα πύθῃ.
114	οἶμαι γὰρ οἶμαι, σὺν θεῷ δʼ εἰρήσεται,
115	ταύτης ἀπαλλάξειν σε τῆς ὀφθαλμίας
116	βλέψαι ποιήσας.
116b	μηδαμῶς τοῦτʼ ἐργάσῃ.
117	οὐ βούλομαι γὰρ πάλιν ἀναβλέψαι.
117b	τί φῄς;
118	ἅνθρωπος οὗτός ἐστιν ἄθλιος φύσει.
119	ὁ Ζεὺς † μὲν οὖν εἰδὼς τὰ τούτων μῶρʼ ἔμʼ εἰ†
120	πύθοιτʼ ἂν ἐπιτρίψειε.
120b	νῦν δʼ οὐ τοῦτο δρᾷ,
121	ὅστις σε προσπταίοντα περινοστεῖν ἐᾷ;
122	οὐκ οἶδʼ· ἐγὼ δʼ ἐκεῖνον ὀρρωδῶ πάνυ.
123	ἄληθες ὦ δειλότατε πάντων δαιμόνων;
124	οἴει γὰρ εἶναι τὴν Διὸς τυραννίδα
125	καὶ τοὺς κεραυνοὺς ἀξίους τριωβόλου,
126	ἐὰν ἀναβλέψῃς σὺ κἂν σμικρὸν χρόνον;
127	ἆ μὴ λέγʼ ὦ πόνηρε ταῦτʼ.
127b	ἔχʼ ἥσυχος.
NaN	ἐγὼ γὰρ ἀποδείξω σε τοῦ Διὸς πολὺ
129	μεῖζον δυνάμενον.
129b	ἐμὲ σύ;
129c	νὴ τὸν οὐρανόν.
130	αὐτίκα γὰρ ἄρχει διὰ τίνʼ ὁ Ζεὺς τῶν θεῶν;
131	διὰ τἀργύριον· πλεῖστον γάρ ἐστʼ αὐτῷ.
131b	φέρε
132	τίς οὖν ὁ παρέχων ἐστὶν αὐτῷ τοῦθʼ;
132b	ὁδί.
133	θύουσι δʼ αὐτῷ διὰ τίνʼ; οὐ διὰ τουτονί;
134	καὶ νὴ Δίʼ εὔχονταί γε πλουτεῖν ἄντικρυς.
135	οὔκουν ὅδʼ ἐστὶν αἴτιος καὶ ῥᾳδίως
136	παύσειεν, εἰ βούλοιτο, ταῦτʼ ἄν;
136b	ὅτι τί δή;
137	ὅτι οὐδʼ ἂν εἷς θύσειεν ἀνθρώπων ἔτι,
138	οὐ βοῦν ἄν, οὐχὶ ψαιστόν, οὐκ ἄλλʼ οὐδὲ ἕν,
139	μὴ βουλομένου σοῦ.
139b	πῶς;
139c	ὅπως; οὐκ ἔσθʼ ὅπως
140	ὠνήσεται δήπουθεν, ἢν σὺ μὴ παρὼν
141	αὐτὸς διδῷς τἀργύριον· ὥστε τοῦ Διὸς
142	τὴν δύνομιν, ἢν λυπῇ τι, καταλύσεις μόνος.
143	τί λέγεις; διʼ ἐμὲ θύουσιν αὐτῷ;
143b	φήμʼ ἐγώ.
144	καὶ νὴ Δίʼ εἴ τί γʼ ἔστι λαμπρὸν καὶ καλὸν
145	ἢ χαρίεν ἀνθρώποισι, διὰ σὲ γίγνεται.
146	ἅπαντα τῷ πλουτεῖν γάρ ἐσθʼ ὑπήκοα.
147	ἔγωγέ τοι διὰ μικρὸν ἀργυρίδιον
148	δοῦλος γεγένημαι, διὰ τὸ μὴ πλουτεῖν ἴσως.
149	καὶ τάς γʼ ἑταίρας φασὶ τὰς Κορινθίας,
150	ὅταν μὲν αὐτάς τις πένης πειρῶν τύχῃ,
151	οὐδὲ προσέχειν τὸν νοῦν, ἐὰν δὲ πλούσιος,
152	τὸν πρωκτὸν αὐτὰς εὐθὺς ὡς τοῦτον τρέπειν.
153	καὶ τούς γε παῖδάς φασι ταὐτὸ τοῦτο δρᾶν
154	οὐ τῶν ἐραστῶν ἀλλὰ τἀργυρίου χάριν.
155	οὐ τούς γε χρηστούς, ἀλλὰ τοὺς πόρνους· ἐπεὶ
156	αἰτοῦσιν οὐκ ἀργύριον οἱ χρηστοί.
156b	τί δαί;
157	ὁ μὲν ἵππον ἀγαθόν, ὁ δὲ κύνας θηρευτικάς.
158	αἰσχυνόμενοι γὰρ ἀργύριον αἰτεῖν ἴσως
159	ὀνόματι περιπέττουσι τὴν μοχθηρίαν.
160	τέχναι δὲ πᾶσαι διὰ σὲ καὶ σοφίσματα
161	ἐν τοῖσιν ἀνθρώποισίν ἐσθʼ ηὑρημένα.
162	ὁ μὲν γὰρ ἡμῶν σκυτοτομεῖ καθήμενος·
163	ἕτερος δὲ χαλκεύει τις, ὁ δὲ τεκταίνεται·
164	ὁ δὲ χρυσοχοεῖ γε χρυσίον παρὰ σοῦ λαβών·
165	ὁ δὲ λωποδυτεῖ γε νὴ Δίʼ, ὁ δὲ τοιχωρυχεῖ·
166	ὁ δὲ γναφεύει γʼ·
166b	ὁ δέ γε πλύνει κῴδια·
167	ὁ δὲ βυρσοδεψεῖ γʼ·
167b	ὁ δέ γε πωλεῖ κρόμμυα·
168	ὁ δʼ ἁλούς γε μοιχὸς διὰ σέ που παρατίλλεται.
169	οἴμοι τάλας ταυτί μʼ ἐλάνθανεν πάλαι. 
170	μέγας δὲ βασιλεὺς οὐχὶ διὰ τοῦτον κομᾷ;
171	ἐκκλησία δʼ οὐχὶ διὰ τοῦτον γίγνεται;
172	τί δέ; τὰς τριήρεις οὐ σὺ πληροῖς; εἰπέ μοι.
173	τὸ δʼ ἐν Κορίνθῳ ξενικὸν οὐχ οὗτος τρέφει;
174	ὁ Πάμφιλος δʼ οὐχι διὰ τοῦτον κλαύσεται;
175	ὁ βελονοπώλης δʼ οὐχὶ μετὰ τοῦ Παμφίλου;
176	Ἀγύρριος δʼ οὐχὶ διὰ τοῦτον πέρδεται;
177	Φιλέψιος δʼ οὐχ ἕνεκα σοῦ μύθους λέγει;
178	ἡ ξυμμαχία δʼ οὐ διὰ σὲ τοῖς Αἰγυπτίοις;
179	ἐρᾷ δὲ Λαῒς οὐ διὰ σὲ Φιλωνίδου;
180	ὁ Τιμοθέου δὲ πύργος—
180b	ἐμπέσοι γέ σοι.
181	τὰ δὲ πράγματʼ οὐχὶ διὰ σὲ πάντα πράττεται;
182	μονώτατος γὰρ εἶ σὺ πάντων αἴτιος
183	καὶ τῶν κακῶν καὶ τῶν ἀγαθῶν, εὖ ἴσθʼ ὅτι.
184	κρατοῦσι γοῦν κἀν τοῖς πολέμοις ἑκάστοτε,
185	ἐφʼ οἷς οὗτος ἐπικαθέζηται μόνον.
186	ἐγὼ τοσαῦτα δυνατός εἰμʼ εἷς ὢν ποιεῖν;
187	καὶ ναὶ μὰ Δία τούτων γε πολλῷ πλείονα·
188	ὥστʼ οὐδὲ μεστὸς σοῦ γέγονʼ οὐδεὶς πώποτε.
189	τῶν μὲν γὰρ ἄλλων ἐστὶ πάντων πλησμονή,
190	ἔρωτος
190b	ἄρτων
190c	μουσικῆς
190d	τραγημάτων
191	τιμῆς
191b	πλακούντων
191c	ἀνδραγαθίας
191d	ἰσχάδων
192	φιλοτιμίας
192b	μάζης
192c	στρατηγίας
192d	φακῆς·
193	σοῦ δʼ ἐγένετʼ οὐδεὶς μεστὸς οὐδεπώποτε.
194	ἀλλʼ ἢν τάλαντά τις λάβῃ τριακαίδεκα,
195	πολὺ μᾶλλον ἐπιθυμεῖ λαβεῖν ἑκκαίδεκα·
196	κἂν ταῦτʼ ἀνύσηται, τετταράκοντα βούλεται,
197	ἤ φησιν εἶν ἀβίωτον αὑτῷ τὸν βίον.
198	εὖ τοι λέγειν ἔμοιγε φαίνεσθον πάνυ·
199	πλὴν ἓν μόνον δέδοικα.
199b	φράζε τοῦ πέρι;
200	ὅπως ἐγὼ τὴν δύναμιν ἣν ὑμεῖς φατε
201	ἔχειν με, ταύτης δεσπότης γενήσομαι.
202	νὴ τὸν Δίʼ ἀλλὰ καὶ λέγουσι πάντες ὡς
203	δειλότατόν ἐσθʼ ὁ Πλοῦτος.
203b	ἥκιστʼ, ἀλλά με
204	τοιχωρύχος τις διέβαλʼ. ἐσδὺς γάρ ποτε
205	οὐκ εἶχεν ἐς τὴν οἰκίαν οὐδὲν λαβεῖν,
206	εὑρὼν ἁπαξάπαντα κατακεκλῃμένα·
207	εἶτʼ ὠνόμασέ μου τὴν πρόνοιαν δειλίαν.
208	μή νυν μελέτω σοι μηδέν· ὡς ἐὰν γένῃ
209	ἀνὴρ πρόθυμος αὐτὸς ἐς τὰ πράγματα,
210	βλέποντʼ ἀποδείξω σʼ ὀξύτερον τοῦ Λυγκέως.
211	πῶς οὖν δυνήσει τοῦτο δρᾶσαι θνητὸς ὤν;
212	ἔχω τινʼ ἀγαθὴν ἐλπίδʼ ἐξ ὧν εἶπέ μοι
213	ὁ Φοῖβος αὐτὸς Πυθικὴν σείσας δάφνην.
214	κἀκεῖνος οὖν σύνοιδε ταῦτα;
214b	φήμʼ ἐγώ.
215	ὁρᾶτε.
215b	μὴ φρόντιζε μηδὲν ὦγαθέ.
216	ἐγὼ γάρ, εὖ τοῦτʼ ἴσθι, κεἰ δεῖ μʼ ἀποθανεῖν,
217	αὐτὸς διαπράξω ταῦτα.
217b	κἂν βούλῃ γʼ, ἐγώ.
218	πολλοὶ δʼ ἔσονται χἄτεροι νῷν ξύμμαχοι,
219	ὅσοις δικαίοις οὖσιν οὐκ ἦν ἄλφιτα. 
220	παπαῖ πονηρούς γʼ εἶπας ἡμῖν συμμάχους.
221	οὐκ ἤν γε πλουτήσωσιν ἐξ ἀρχῆς πάλιν.
222	ἀλλʼ ἴθι σὺ μὲν ταχέως δραμών—
222b	τί δρῶ; λέγε.
223	τοὺς ξυγγεώργους κάλεσον, εὑρήσεις δʼ ἴσως
224	ἐν τοῖς ἀγροῖς αὐτοὺς ταλαιπωρουμένους,
225	ὅπως ἂν ἴσον ἕκαστος ἐνταυθοῖ παρὼν
226	ἡμῖν μετάσχῃ τοῦδε τοῦ Πλούτου μέρος.
227	καὶ δὴ βαδίζω· τουτοδὶ τὸ κρεᾴδιον
228	τῶν ἔνδοθέν τις εἰσενεγκάτω λαβών.
229	ἐμοὶ μελήσει τοῦτό γʼ· ἀλλʼ ἀνύσας τρέχε.
230	σὺ δʼ ὦ κράτιστε Πλοῦτε πάντων δαιμόνων
231	εἴσω μετʼ ἐμοῦ δεῦρʼ εἴσιθʼ· ἡ γὰρ οἰκία
232	αὕτη ʼστὶν ἣν δεῖ χρημάτων σε τήμερον
233	μεστὴν ποιῆσαι καὶ δικαίως κἀδίκως.
234	ἀλλʼ ἄχθομαι μὲν εἰσιὼν νὴ τοὺς θεοὺς
235	εἰς οἰκίαν ἑκάστοτʼ ἀλλοτρίαν πάνυ·
236	ἀγαθὸν γὰρ ἀπέλαυσʼ οὐδὲν αὐτοῦ πώποτε.
237	ἢν μὲν γὰρ ὡς φειδωλὸν εἰσελθὼν τύχω,
238	εὐθὺς κατώρυξέν με κατὰ τῆς γῆς κάτω·
239	κἄν τις προσέλθῃ χρηστὸς ἄνθρωπος φίλος
240	αἰτῶν λαβεῖν τι σμικρὸν ἀργυρίδιον,
241	ἔξαρνός ἐστι μηδʼ ἰδεῖν με πώποτε.
242	ἢν δʼ ὡς παραπλῆγʼ ἄνθρωπον εἰσελθὼν τύχω,
243	πόρναισι καὶ κύβοισι παραβεβλημένος
244	γυμνὸς θύραζʼ ἐξέπεσον ἐν ἀκαρεῖ χρόνου.
245	μετρίου γὰρ ἀνδρὸς οὐκ ἐπέτυχες πώποτε.
246	ἐγὼ δὲ τούτου τοῦ τρόπου πώς εἰμʼ ἀεί,
247	χαίρω τε γὰρ φειδόμενος ὡς οὐδεὶς ἀνὴρ
248	πάλιν τʼ ἀναλῶν, ἡνίκʼ ἂν τούτου δέῃ.
249	ἀλλʼ εἰσίωμεν, ὡς ἰδεῖν σε βούλομαι
250	καὶ τὴν γυναῖκα καὶ τὸν υἱὸν τὸν μόνον,
251	ὃν ἑγὼ φιλῶ μάλιστα μετὰ σέ.
251b	πείθομαι.
252	τί γὰρ ἄν τις οὐχὶ πρὸς σὲ τἀληθῆ λέγοι; 
253	ὦ πολλὰ δὴ τῷ δεσπότῃ ταὐτὸν θύμον φαγόντες,
254	ἄνδρες φίλοι καὶ δημόται καὶ τοῦ πονεῖν ἐρασταί,
255	ἴτʼ ἐγκονεῖτε σπεύδεθʼ, ὡς ὁ καιρὸς οὐχὶ μέλλειν,
256	ἀλλʼ ἔστʼ ἐπʼ αὐτῆς τῆς ἀκμῆς, ᾗ δεῖ παρόντʼ ἀμύνειν.
257	οὔκουν ὁρᾷς ὁρμωμένους ἡμᾶς πάλαι προθύμως,
258	ὡς εἰκός ἐστιν ἀσθενεῖς γέροντας ἄνδρας ἤδη;
259	σὺ δʼ ἀξιοῖς ἴσως με θεῖν, πρὶν ταῦτα καὶ φράσαι μοι
260	ὅτου χάριν μʼ ὁ δεσπότης ὁ σὸς κέκληκε δῦρο.
261	οὔκουν πάλαι δήπου λέγω; σὺ δʼ αὐτὸς οὐκ ἀκούεις.
262	ὁ δεσπότης γάρ φησιν ὑμᾶς ἡδέως ἅπαντας
263	ψυχροῦ βίου καὶ δυσκόλου ζήσειν ἀπαλλαγέντας.
264	ἔστιν δὲ δὴ τί καὶ πόθεν τὸ πρᾶγμα τοῦθʼ ὅ φησιν;
265	ἔχων ἀφῖκται δεῦρο πρεσβύτην τινʼ ὦ πόνηροι
266	ῥυπῶντα κυφὸν ἄθλιον ῥυσὸν μαδῶντα νωδόν·
267	οἶμαι δὲ νὴ τὸν οὐρανὸν καὶ ψωλὸν αὐτὸν εἶναι.
268	ὦ χρυσὸν ἀγγείλας ἐπῶν πῶς φῄς; πάλιν φράσον μοι.
269	δηλοῖς γὰρ αὐτὸν σωρὸν ἥκειν χρημάτων ἔχοντα.
270	πρεσβυτικῶν μὲν οὖν κακῶν ἔγωγʼ ἔχοντα σωρόν.
271	μῶν ἀξιοῖς φενακίσας ἔπειτʼ ἀπαλλαγῆναι
272	ἀζήμιος, καὶ ταῦτʼ ἐμοῦ βακτηρίαν ἔχοντος;
273	πάντως γὰρ ἄνθρωπον φύσει τοιοῦτον ἐς τὰ πάντα
274	ἡγεῖσθέ μʼ εἶναι κοὐδὲν ἂν νομίζεθʼ ὑγιὲς εἰπεῖν;
275	ὡς σεμνὸς οὑπίτριπτος· αἱ κνῆμαι δέ σου βοῶσιν
276	ἰοὺ ἰού, τὰς χοίνικας καὶ τὰς πέδας ποθοῦσαι.
277	ἐν τῇ σορῷ νυνὶ λαχὸν τὸ γράμμα σου δικάζειν,
278	σὺ δʼ οὐ βαδίζεις, ὁ δὲ Χάρων τὸ ξύμβολον δίδωσιν.
279	διαρραγείης, ὡς μόθων εἶ καὶ φύσει κόβαλος,
280	ὅστις φενακίζεις, φράσαι δʼ οὔπω τέτληκας ἡμῖν,
281	οἳ πολλὰ μοχθήσαντες οὐκ οὔσης σχολῆς προθύμως
282	δεῦρʼ ἤλθομεν, πολλῶν θύμων ῥίζας διεκπερῶντες.
283	ἀλλʼ οὐκέτʼ ἂν κρύψαιμι. τὸν Πλοῦτον γὰρ ὦνδρες ἥκει
285	ἄγων ὁ δεσπότης, ὃς ὑμᾶς πλουσίους ποιήσει.
286	ὄντως γὰρ ἔστι πλουσίοις ἡμῖν ἅπασιν εἶναι;
287	νὴ τοὺς θεοὺς Μίδαις μὲν οὖν, ἢν ὦτʼ ὄνου λάβητε.
288	ὡς ἥδομαι καὶ τέρπομαι καὶ βούλομαι χορεῦσαι
289	ὑφʼ ἡδονῆς, εἴπερ λέγεις ὄντως σὺ ταῦτʼ ἀληθῆ. 
290	καὶ μὴν ἐγὼ βουλήσομαι θρεττανελὸ τὸν Κύκλωπα
291	μιμούμενος καὶ τοῖν ποδοῖν ὡδὶ παρενσαλεύων
292	ὑμᾶς ἄγειν. ἀλλʼ εἶα τέκεα θαμίνʼ ἐπαναβοῶντες
293	βληχώμενοί τε προβατίων
294	αἰγῶν τε κιναβρώντων μέλη
295	ἕπεσθʼ ἀπεψωλημένοι· τράγοι δʼ ἀκρατιεῖσθε. 
296	ἡμεῖς δέ γʼ αὖ ζητήσομεν θρεττανελὸ τὸν Κύκλωπα
297	βληχώμενοι, σὲ τουτονὶ πεινῶντα καταλαβόντες,
298	πήραν ἔχοντα λάχανά τʼ ἄγρια δροσερά, κραιπαλῶντα
299	ἡγούμενον τοῖς προβατίοις,
300	εἰκῇ δὲ καταδαρθόντα που
301	μέγαν λαβόντες ἡμμένον σφηκίσκον ἐκτυφλῶσαι. 
302	ἐγὼ δὲ τὴν Κίρκην γε τὴν τὰ φάρμακʼ ἀνακυκῶσαν,
303	ἣ τοὺς ἑταίρους τοῦ Φιλωνίδου ποτʼ ἐν Κορίνθῳ
304	ἔπεισεν ὡς ὄντας κάπρους
305	μεμαγμένον σκῶρ ἐσθίειν, αὐτὴ δʼ ἔματτεν αὐτοῖς,
306	μιμήσομαι πάντας τρόπους·
307	ὑμεῖς δὲ γρυλίζοντες ὑπὸ φιληδίας
308	ἕπεσθε μητρὶ χοῖροι. 
309	οὐκοῦν σε τὴν Κίρκην γε τὴν τὰ φάρμακʼ ἀνακυκῶσαν
310	καὶ μαγγανεύουσαν μολύνουσάν τε τοὺς ἑταίρους
311	λαβόντες ὑπὸ φιληδίας
312	τὸν Λαρτίου μιμούμενοι τῶν ὄρχεων κρεμῶμεν,
313	μινθώσομέν θʼ ὥσπερ τράγου
314	τὴν ῥῖνα· σὺ δʼ Ἀρίστυλλος ὑποχάσκων ἐρεῖς,
315	ἕπεσθε μητρὶ χοῖροι. 
316	ἀλλʼ εἶα νῦν τῶν σκωμμάτων ἀπαλλαγέντες ἤδη
317	ὑμεῖς ἐπʼ ἄλλʼ εἶδος τρέπεσθʼ,
318	ἐγὼ δʼ ἰὼν ἤδη λάθρᾳ
319	βουλήσομαι τοῦ δεσπότου
320	λαβών τινʼ ἄρτον καὶ κρέας
321	μασώμενος τὸ λοιπὸν οὕτω τῷ κόπῳ ξυνεῖναι. 
322	χαίρειν μὲν ὑμᾶς ἐστιν ὦνδρες δημόται
323	ἀρχαῖον ἤδη προσαγορεύειν καὶ σαπρόν·
324	ἀσπάζομαι δʼ ὁτιὴ προθύμως ἥκετε
325	καὶ συντεταμένως κοὐ κατεβλακευμένως.
326	ὅπως δέ μοι καὶ τἄλλα συμπαραστάται
327	ἔσεσθε καὶ σωτῆρες ὄντως τοῦ θεοῦ.
328	θάρρει· βλέπειν γὰρ ἄντικρυς δόξεις μʼ Ἄρη.
329	δεινὸν γὰρ εἰ τριωβόλου μὲν οὕνεκα
330	ὠστιζόμεσθʼ ἑκάστοτʼ ἐν τἠκκλησίᾳ,
331	αὐτὸν δὲ τὸν Πλοῦτον παρείην τῳ λαβεῖν.
332	καὶ μὴν ὁρῶ καὶ Βλεψίδημον τουτονὶ
333	προσιόντα· δῆλος δʼ ἐστὶν ὅτι τοῦ πράγματος
334	ἀκήκοέν τι τῇ βαδίσει καὶ τῷ τάχει.
335	τί ἂν οὖν τὸ πρᾶγμʼ εἴη; πόθεν καὶ τίνι τρόπῳ
336	Χρεμύλος πεπλούτηκʼ ἐξαπίνης; οὐ πείθομαι.
337	καίτοι λόγος γʼ ἦν νὴ τὸν Ἡρακλέα πολὺς
338	ἐπὶ τοῖσι κουρείοισι τῶν καθημένων,
339	ὡς ἐξαπίνης ἀνὴρ γεγένηται πλούσιος.
340	ἔστιν δέ μοι τοῦτʼ αὐτὸ θαυμάσιον, ὅπως
341	χρηστόν τι πράττων τοὺς φίλους μεταπέμπεται.
342	οὔκουν ἐπιχώριόν γε πρᾶγμʼ ἐργάζεται.
343	ἀλλʼ οὐδὲν ἀποκρύψας ἐρῶ· νὴ τοὺς θεοὺς
344	ὦ Βλεψίδημʼ ἄμεινον ἢ χθὲς πράττομεν,
345	ὥστε μετέχειν ἔξεστιν· εἶ γὰρ τῶν φίλων.
346	γέγονας δʼ ἀληθῶς, ὡς λέγουσι, πλούσιος;
347	ἔσομαι μὲν οὖν αὐτίκα μάλʼ, ἢν θεὸς θέλῃ.
348	ἔνι γάρ τις ἔνι κίνδυνος ἐν τῷ πράγματι.
349	ποῖός τις;
349b	οἷος;
349c	λέγʼ ἀνύσας ὅ τι φῄς ποτε.
350	ἢν μὲν κατορθώσωμεν, εὖ πράττειν ἀεί·
351	ἢν δὲ σφαλῶμεν, ἐπιτετρῖφθαι τὸ παράπαν.
352	τουτὶ πονηρὸν φαίνεται τὸ φορτίον
353	καί μʼ οὐκ ἀρέσκει. τό τε γὰρ ἐξαίφνης ἄγαν
354	οὕτως ὑπερπλουτεῖν τό τʼ αὖ δεδοικέναι
355	πρὸς ἀνδρὸς οὐδὲν ὑγιές ἐστʼ εἰργασμένου.
356	πῶς οὐδὲν ὑγιές;
356b	εἴ τι κεκλοφὼς νὴ Δία
357	ἐκεῖθεν ἥκεις ἀργύριον ἢ χρυσίον
358	παρὰ τοῦ θεοῦ, κἄπειτʼ ἴσως σοι μεταμέλει.
359	Ἄπολλον ἀποτρόπαιε μὰ Δίʼ ἐγὼ μὲν οὔ.
360	παῦσαι φλυαρῶν ὦγάθʼ· οῖδα γὰρ σαφῶς.
361	σὺ μηδὲν εἰς ἔμʼ ὑπονόει τοιουτονί.
362	φεῦ,
362a	ὡς οὐδὲν ἀτεχνῶς ὑγιές ἐστιν οὐδενός,
363	ἀλλʼ εἰσὶ τοῦ κέρδους ἅπαντες ἥττονες.
364	οὔ τοι μὰ τὴν Δήμητρʼ ὑγιαίνειν μοι δοκεῖς.
365	ὡς πολὺ μεθέστηχʼ ὧν πρότερον εἶχεν τρόπων.
366	μελαγχολᾷς ὦνθρωπε νὴ τὸν οὐρανόν.
367	ἀλλʼ οὐδὲ τὸ βλέμμʼ αὐτὸ κατὰ χώραν ἔχει,
368	ἀλλʼ ἐστὶν ἐπίδηλόν τι πεπανουργηκότι.
369	σὺ μὲν οἶδʼ ὃ κρώζεις· ὡς ἐμοῦ τι κεκλοφότος
370	ζητεῖς μεταλαβεῖν.
370b	μεταλαβεῖν ζητῶ; τίνος;
371	τὸ δʼ ἐστὶν οὐ τοιοῦτον ἀλλʼ ἑτέρως ἔχον.
372	μῶν οὐ κέκλοφας ἀλλʼ ἥρπακας;
372b	κακοδαιμονᾷς.
373	ἀλλʼ οὐδὲ μὴν ἀπεστέρηκάς γʼ οὐδένα;
374	ουʼ δῆτʼ ἔγωγʼ.
374b	ὦ Ἡράκλεις, φέρε ποῖ τις ἂν
375	τράποιτο; τἀληθὲς γὰρ οὐκ ἐθέλει φράσαι.
376	κατηγορεῖς γὰρ πρὶν μαθεῖν τὸ πρᾶγμά μου. 
377	ὦ τᾶν ἐγώ τοι τοῦτʼ ἀπὸ σμικροῦ πάνυ
378	ἐθέλω διαπρᾶξαι πρὶν πυθέσθαι τὴν πόλιν,
379	τὸ στόμʼ ἐπιβύσας κέρμασιν τῶν ῥητόρων.
380	καὶ μὴν φίλως γʼ ἄν μοι δοκεῖς νὴ τοὺς θεοὺς
381	τρεῖς μνᾶς ἀναλώσας λογίσασθαι δώδεκα.
382	ὁρῶ τινʼ ἐπὶ τοῦ βήματος καθεδούμενον
383	ἱκετηρίαν ἔχοντα μετὰ τῶν παιδίων
384	καὶ τῆς γυναικός, κουʼ διοίσοντʼ ἄντικρυς
385	τῶν Ἡρακλειδῶν οὐδʼ ὁτιοῦν τῶν Παμφίλου.
386	οὒκ ὦ κακόδαιμον, ἀλλὰ τοὺς χρηστοὺς μόνους
387	ἔγωγε καὶ τοὺς δεξιοὺς καὶ σώφρονας
388	ἀπαρτὶ πλουτῆσαι ποιήσω.
388b	τί σὺ λέγεις;
389	οὕτω πάνυ πολλὰ κέκλοφας;
389b	οἴμοι τῶν κακῶν,
390	ἀπολεῖς.
390b	σὺ μὲν οὖν σεαυτόν, ὥς γʼ ἐμοὶ δοκεῖς.
391	ουʼ δῆτʼ, ἐπεὶ τὸν Πλοῦτον ὦ μόχθηρε σὺ
392	ἔχω.
392b	σὺ Πλοῦτον; ποῖον;
392c	αὐτὸν τὸν θεόν.
393	καὶ ποῦ ʼστιν;
393b	ἔνδον.
393c	ποῦ;
393d	παρʼ ἐμοί.
3933	παρὰ σοί;
393f	πάνυ.
394	οὐκ ἐς κόρακας; Πλοῦτος παρὰ σοί;
394b	νὴ τοὺς θεούς.
395	λὲγεις ἀληθῆ;
395b	φημί.
395c	πρὸς τῆς Ἑστίας;
396	νὴ τὸν Ποσειδῶ.
396b	τὸν θαλάττιον λέγεις;
397	εἰ δʼ ἔστιν ἕτερός τις Ποσειδῶν, τὸν ἕτερον.
398	εἶτʼ οὐ διαπέμπεις καὶ πρὸς ἡμᾶς τοὺς φίλους;
399	οὐκ ἔστι πω τὰ πράγματʼ ἐν τούτῳ.
399b	τί φῄς;
400	οὐ τῷ μεταδοῦναι;
400b	μὰ Δία. δεῖ γὰρ πρῶτα
400c	τί;
401	βλέψαι ποιῆσαι νώ—
401b	τίνα βλέψαι; φράσον.
402	τὸν Πλοῦτον ὥσπερ πρότερον ἑνί γέ τῳ τρόπῳ.
403	τυφλὸς γὰρ ὄντως ἐστί;
403b	νὴ τὸν οὐρανόν.
404	οὐκ ἐτὸς ἄρʼ ὡς ἔμʼ ἦλθεν οὐδεπώποτε.
405	ἀλλʼ ἢν θεοὶ θέλωσι, νῦν ἀφίξεται.
406	οὔκουν ἰατρὸν εἰσάγειν ἐχρῆν τινά;
407	τίς δῆτʼ ἰατρός ἐστι νῦν ἐν τῇ πόλει;
408	οὔτε γὰρ ὁ μισθὸς οὐδὲν ἔστʼ οὔθʼ ἡ τέχνη.
409	σκοπῶμεν.
409b	ἀλλʼ οὐκ ἔστιν.
409c	οὐδ ἐμοὶ δοκεῖ.
410	μὰ Δίʼ ἀλλʼ ὅπερ πάλαι παρεσκευαζόμην
411	ἐγώ, κατακλίνειν αὐτὸν εἰς Ἀσκληπιοῦ
412	κράτιστόν ἐστι.
412b	πολὺ μὲν οὖν νὴ τοὺς θεούς.
413	μή νυν διάτριβʼ ἀλλʼ ἄνυε πράττων ἕν γέ τι.
414	καὶ δὴ βαδίζω.
414b	σπεῦδέ νυν.
414c	τοῦτʼ αὐτὸ δρῶ.
415	ὦ θερμὸν ἔργον κἀνόσιον καὶ παράνομον
416	τολμῶντε δρᾶν ἀνθρωπαρίω κακοδαίμονε—
417	ποῖ ποῖ; τί φεύγετον; οὐ μενεῖτον;
417b	Ἡράκλεις. 
418	ἐγὼ γὰρ ὑμᾶς ἐξολῶ κακοὺς κακῶς·
419	τόλμημα γὰρ τολμᾶτον οὐκ ἀνασχετόν,
420	ἀλλʼ οἷον οὐδεὶς ἄλλος οὐδεπώποτε
421	οὔτε θεὸς οὔτʼ ἄνθρωπος· ὥστʼ ἀπολώλατον.
422	σὺ δʼ εἶ τίς; ὠχρὰ μὲν γὰρ εἶναί μοι δοκεῖς.
423	ἴσως Ἐρινύς ἐστιν ἐκ τραγῳδίας·
424	βλέπει γέ τοι μανικόν τι καὶ τραγῳδικόν.
425	ἀλλʼ οὐκ ἔχει γὰρ δᾷδας.
425b	οὐκοῦν κλαύσεται.
426	ὄιεσθε δʼ εἶναι τίνα με;
426b	πανδοκεύτριαν
427	ἢ λεκιθόπωλιν. οὐ γὰρ ἂν τοσουτονὶ
428	ἀνέκραγες ἡμῖν οὐδὲν ἠδικημένη.
429	ἄληθες; οὐ γὰρ δεινότατα δεδράκατον
430	ζητοῦντες ἐκ πάσης με χώρας ἐκβαλεῖν;
431	οὔκουν ὑπόλοιπον τὸ βάραθρόν σοι γίγνεται;
432	ἀλλʼ ἥτις εἶ λέγειν σʼ ἐχρῆν αὐτίκα μάλα.
433	ἣ σφὼ ποιήσω τήμερον δοῦναι δίκην
434	ἀνθʼ ὧν ἐμὲ ζητεῖτον ἐνθένδʼ ἀφανίσαι.
435	ἆρʼ ἐστὶν ἡ καπηλὶς ἡκ τῶν γειτόνων,
436	ἣ ταῖς κοτύλαις ἀεί με διαλυμαίνεται;
437	Πενία μὲν οὖν, ἣ σφῷν ξυνοικῶ πόλλʼ ἔτη.
438	ἄναξ Ἄπολλον καὶ θεοί, ποῖ τις φύγῃ;
439	οὗτος τί δρᾷς; ὦ δειλότατον σὺ θηρίον·
440	οὐ παραμενεῖς;
440b	ἥκιστα πάντων.
440c	οὐ μενεῖς;
441	ἀλλʼ ἄνδρε δύο γυναῖκα φεύγομεν μίαν;
442	Πενία γάρ ἐστιν ὦ πόνηρʼ, ἧς οὐδαμοῦ
443	οὐδὲν πέφυκε ζῷον ἐξωλέστερον.
444	στῆθʼ, ἀντιβολῶ σε, στῆθι.
444b	μὰ Δίʼ ἐγὼ μὲν οὔ.
445	καὶ μὴν λέγω, δεινότατον ἔργον παρὰ πολὺ
446	ἔργων ἁπάντων ἐργασόμεθʼ, εἰ τὸν θεὸν
447	ἔρημον ἀπολιπόντε ποι φευξούμεθα
448	τηνδὶ δεδιότε, μηδὲ διαμαχούμεθα.
449	ποίοις ὅπλοισιν ἢ δυνάμει πεποιθότες;
450	ποῖον γὰρ οὐ θώρακα, ποίαν δʼ ἀσπίδα
451	οὐκ ἐνέχυρον τίθησιν ἡ μιαρωτάτη;
452	θάρρει· μόνος γὰρ ὁ θεὸς οὗτος οἶδʼ ὅτι
453	τροπαῖον ἂν στήσαιτο τῶν ταύτης τρόπων.
454	γρύζειν δὲ καὶ τολμᾶτον ὦ καθάρματε,
455	ἐπʼ αὐτοφώρῳ δεινὰ δρῶντʼ εἰλημμένω;
456	σὺ δʼ ὦ κάκιστʼ ἀπολουμένη τί λοιδορεῖ
457	ἡμῖν προσελθοῦσʼ οὐδʼ ὁτιοῦν ἀδικουμένη;
458	οὐδὲν γὰρ ὦ πρὸς τῶν θεῶν νομίζετε
459	ἀδικεῖν με τὸν Πλοῦτον ποιεῖν πειρωμένω
460	βλέψαι πάλιν;
460b	τί οὖν ἀδικοῦμεν τοῦτό σε,
461	εἰ πᾶσιν ἀνθρώποισιν ἐκπορίζομεν
462	ἀγαθόν;
462b	τί δʼ ἂν ὑμεῖς ἀγαθὸν ἐξεύροιθʼ;
462c	ὅ τι;
463	σὲ πρῶτον ἐκβαλόντες ἐκ τῆς Ἑλλάδος.
464	ἔμʼ ἐκβαλόντες; καὶ τί ἂν νομίζετον
465	κακὸν ἐργάσασθαι μεῖζον ἀνθρώπους;
465b	ὅ τι;
466	εἰ τοῦτο δρᾶν μέλλοντες ἐπιλαθοίμεθα. 
467	καὶ μὴν περὶ τούτου σφῷν ἐθέλω δοῦναι λόγον
468	τὸ πρῶτον αὐτοῦ· κἂν μὲν ἀποφήνω μόνην
469	ἀγαθῶν ἁπάντων οὖσαν αἰτίαν ἐμὲ
470	ὑμῖν διʼ ἐμέ τε ζῶντας ὑμᾶς· εἰ δὲ μή,
471	ποιεῖτον ἤδη τοῦθʼ ὅ τι ἂν ὑμῖν δοκῇ.
472	ταυτὶ σὺ τολμᾷς ὦ μιαρωτάτη λέγειν;
473	καὶ σύ γε διδάσκου· πάνυ γὰρ οἶμαι ῥᾳδίως
474	ἅπανθʼ ἁμαρτάνοντά σʼ ἀποδείξειν ἐγώ,
475	εἰ τοὺς δικαίους φῂς ποιήσειν πλουσίους.
476	ὦ τύμπανα καὶ κύφωνες οὐκ ἀρήξετε;
477	οὐ δεῖ σχετλιάζειν καὶ βοᾶν πρὶν ἂν μάθῃς.
478	καὶ τίς δύναιτʼ ἂν μὴ βοᾶν ἰοὺ ἰοὺ 
479	τοιαῦτʼ ἀκούων;
479b	ὅστις ἐστὶν εὖ φρονῶν.
480	τί δῆτά σοι τίμημʼ ἐπιγράψω τῇ δίκῃ,
481	ἐὰν ἁλῷς;
481b	ὅ τι σοι δοκεῖ.
481c	καλῶς λέγεις.
482	τὸ γὰρ αὔτʼ, ἐὰν ἡττᾶσθε, καὶ σφὼ δεῖ παθεῖν.
483	ἱκανοὺς νομίζεις δῆτα θανάτους εἴκοσιν;
484	ταύτῃ γε· νῷν δὲ δὔ ἀποχρήσουσιν μόνω.
485	οὐκ ἂν φθάνοιτον τοῦτο πράττοντʼ, ἢ τί γʼ ἂν
486	ἔχοι τις ἂν δίκαιον ἀντειπεῖν ἔτι; 
487	ἀλλʼ ἤδη χρῆν τι λέγειν ὑμᾶς σοφὸν ᾧ νικήσετε τηνδὶ
488	ἐν τοῖσι λόγοις ἀντιλέγοντες, μαλακὸν δʼ ἐνδώσετε μηδέν. 
489	φανερὸν μὲν ἔγωγʼ οἶμαι γνῶναι τοῦτʼ εἶναι πᾶσιν ὁμοίως,
490	ὅτι τοὺς χρηστοὺς τῶν ἀνθρώπων εὖ πράττειν ἐστὶ δίκαιον,
491	τοὺς δὲ πονηροὺς καὶ τοὺς ἀθέους τούτων τἀναντία δήπου.
492	τοῦτʼ οὖν ἡμεῖς ἐπιθυμοῦντες μόλις ηὕρομεν, ὥστε γενέσθαι
493	βούλευμα καλὸν καὶ γενναῖον καὶ χρήσιμον εἰς ἅπαν ἔργον.
494	ἢν γὰρ ὁ Πλοῦτος νυνὶ βλέψῃ καὶ μὴ τυφλὸς ὢν περινοστῇ,
495	ὡς τοὺς ἀγαθοὺς τῶν ἀνθρώπων βαδιεῖται κοὐκ ἀπολείψει,
496	τοὺς δὲ πονηροὺς καὶ τοὺς ἀθέους φευξεῖται· κᾆτα ποιήσει
497	πάντας χρηστοὺς καὶ πλουτοῦντας δήπου τά τε θεῖα σέβοντας.
498	καίτοι τούτου τοῖς ἀνθρώποις τίς ἂν ἐξεύροι ποτʼ ἄμεινον;
499	οὐδείς· τούτου μάρτυς ἐγώ σοι· μηδὲν ταύτην γʼ ἀνερώτα.
500	ὡς μὲν γὰρ νῦν ἡμῖν ὁ βίος τοῖς ἀνθρώποις διάκειται,
501	τίς ἂν οὐχ ἡγοῖτʼ εἶναι μανίαν κακοδαιμονίαν τʼ ἔτι μᾶλλον;
502	πολλοὶ μὲν γὰρ τῶν ἀνθρώπων ὄντες πλουτοῦσι πονηροί,
503	ἀδίκως αὐτὰ ξυλλεξάμενοι· πολλοὶ δʼ ὄντες πάνυ χρηστοὶ
504	πράττουσι κακῶς καὶ πεινῶσιν μετὰ σοῦ τε τὰ πλεῖστα σύνεισιν.
505	οὔκουν εἶναί φημʼ, εἰ παύσει ταύτην βλέψας ποθʼ ὁ Πλοῦτος,
506	ὁδὸν ἥντινʼ ἰὼν τοῖς ἀνθρώποις ἀγάθʼ ἄν μείζω πορίσειεν.
507	ἀλλʼ ὦ πάντων ῥᾷστʼ ἀνθρώπων ἀναπεισθέντʼ οὐχ ὑγιαίνειν
508	δύο πρεσβύτα, ξυνθιασώτα τοῦ ληρεῖν καὶ παραπαίειν,
509	εἰ τοῦτο γένοιθʼ ὃ ποθεῖθʼ ὑμεῖς, οὔ φημʼ ἂν λυσιτελεῖν σφῷν.
510	εἰ γὰρ ὁ Πλοῦτος βλέψειε πάλιν διανείμειέν τʼ ἴσον αὑτόν,
511	οὔτε τέχνην ἂν τῶν ἀνθρώπων οὔτʼ ἂν σοφίαν μελετῴη
512	οὐδείς· ἀμφοῖν δʼ ὑμῖν τούτοιν ἀφανισθέντοιν ἐθελήσει
513	τίς χαλκεύειν ἢ ναυπηγεῖν ἢ ῥάπτειν ἢ τροχοποιεῖν,
514	ἢ σκυτοτομεῖν ἢ πλινθουργεῖν ἢ πλύνειν ἢ σκυλοδεψεῖν,
515	ἢ γῆς ἀρότροις ῥήξας δάπεδον καρπὸν Δηοῦς θερίσασθαι,
516	ἢν ἐξῇ ζῆν ἀργοῖς ὑμῖν πάντων ἀμελοῦσιν;
517	λῆρον ληρεῖς. ταῦτα γὰρ ἡμῖν πάνθʼ ὅσα νῦν δὴ κατέλεξας
518	οἱ θεράποντες μοχθήσουσιν.
518b	πόθεν οὖν ἕξεις θεράποντας;
519	ὠνησόμεθʼ ἀργυρίου δήπου.
519b	τίς δʼ ἔσται πρῶτον ὁ πωλῶν,
520	ὅταν ἀργύριον κἀκεῖνος ἔχῃ;
520b	κερδαίνειν βουλόμενός τις
521	ἔμπορος ἥκων ἐκ Θετταλίας παρὰ πλείστων ἀνδραποδιστῶν.
522	ἀλλʼ οὐδʼ ἔσται πρῶτον ἁπάντων οὐδεὶς οὐδʼ ἀνδραποδιστὴς
523	κατὰ τὸν λόγον ὃν σὺ λέγεις δήπου. τίς γὰρ πλουτῶν ἐθελήσει
524	κινδυνεύων περὶ τῆς ψυχῆς τῆς αὑτοῦ τοῦτο ποιῆσαι;
525	ὥστʼ αὐτὸς ἀροῦν ἐπαναγκασθεὶς καὶ σκάπτειν τἄλλα τε μοχθεῖν
526	ὀδυνηρότερον τρίψεις βίοτον πολὺ τοῦ νῦν.
526b	ἐς κεφαλὴν σοί.
527	ἔτι δʼ οὐχ ἕξεις οὔτʼ ἐν κλίνῃ καταδαρθεῖν, οὐ γὰρ ἔσονται,
528	οὔτʼ ἐν δάπισιν· τίς γὰρ ὑφαίνειν ἐθελήσει χρυσίου ὄντος;
529	οὔτε μύροισιν μυρίσαι στακτοῖς ὁπόταν νύμφην ἀγάγησθον.
530	οὔθʼ ἱματίων βαπτῶν δαπάναις κοσμῆσαι ποικιλομόρφων.
531	καίτοι τί πλέον πλουτεῖν ἐστιν τούτων πάντων ἀποροῦντας;
532	παρʼ ἐμοῦ δʼ ἔστιν ταῦτʼ εὔπορα πάνθʼ ὑμῖν ὧν δείσθον· ἐγὼ γὰρ
533	τὸν χειροτέχνην ὥσπερ δέσποινʼ ἐπαναγκάζουσα κάθημαι
534	διὰ τὴν χρείαν καὶ τὴν πενίαν ζητεῖν ὁπόθεν βίον ἕξει. 
535	σὺ γὰρ ἂν πορίσαι τί δύναιʼ ἀγαθὸν φῴδων ἐκ βαλανείου
536	καὶ παιδαρίων ὑποπεινώντων καὶ γραι·δίων κολοσυρτόν;
537	φθειρῶν τʼ ἀριθμὸν καὶ κωνώπων καὶ ψυλλῶν οὐδὲ λέγω σοι
538	ὑπὸ τοῦ πλήθους, αἳ βομβοῦσαι περὶ τὴν κεφαλὴν ἀνιῶσιν,
539	ἐπεγείρουσαι καὶ φράζουσαι, πεινήσεις, ἀλλʼ ἐπανίστω. 
540	πρὸς δέ γε τούτοις ἀνθʼ ἱματίου μὲν ἔχειν ῥάκος· ἀντὶ δὲ κλίνης
541	στιβάδα σχοίνων κόρεων μεστήν, ἣ τοὺς εὕδοντας ἐγείρει·
542	καὶ φορμὸν ἔχειν ἀντὶ τάπητος σαπρόν· ἀντὶ δὲ προσκεφαλαίου
543	λίθον ἐυμεγέθη πρὸς τῇ κεφαλῇ· σιτεῖσθαι δʼ ἀντὶ μὲν ἄρτων
544	μαλάχης πτόρθους, ἀντὶ δὲ μάζης φυλλεῖʼ ἰσχνῶν ῥαφανίδων,
545	ἀντὶ δὲ θράνους στάμνου κεφαλὴν κατεαγότος, ἀντὶ δὲ μάκτρας
546	φιδάκνης πλευρὰν ἐρρωγυῖαν καὶ ταύτην. ἆρά γε πολλῶν
547	ἀγαθῶν πᾶσιν τοῖς ἀνθρὠποις ἀποφαίνω σʼ αἴτιον οὖσαν;
548	σὺ μὲν οὐ τὸν ἐμὸν βίον εἴρηκας, τὸν τῶν πτωχῶν δʼ ὑπεκρούσω.
549	οὐκοῦν δήπου τῆς Πτωχείας Πενίαν φαμὲν εἶναι ἀδελφήν.
550	ὑμεῖς γʼ οἵπερ καὶ Θρασυβούλῳ Διονύσιον εἶναι ὅμοιον.
551	ἀλλʼ οὐχ οὑμὸς τοῦτο πέπονθεν βίος οὐ μὰ Δίʼ, οὐδέ γε μέλλει.
552	πτωχοῦ μὲν γὰρ βίος, ὃν σὺ λέγεις, ζῆν ἐστιν μηδὲν ἔχοντα·
553	τοῦ δὲ πένητος ζῆν φειδόμενον καὶ τοῖς ἔργοις προς έχοντα,
554	περιγίγνεσθαι δʼ αὐτῷ μηδέν, μὴ μέντοι μηδʼ ἐπιλείπειν.
555	ὡς μακαρίτην ὦ Δάματερ τὸν βίον αὐτοῦ κατέλεξας,
556	εἰ φεισάμενος καὶ μοχθήσας καταλείψει μηδὲ ταφῆναι.
557	σκώπτειν πειρᾷ καὶ κωμῳδεῖν τοῦ σπουδάζειν ἀμελήσας,
558	οὐ γιγνώσκων ὅτι τοῦ Πλούτου παρέχω βελτίονας ἄνδρας
559	καὶ τὴν γνώμην καὶ τὴν ἰδέαν. παρὰ τῷ μὲν γὰρ ποδαγρῶντες
560	καὶ γαστρώδεις καὶ παχύκνημοι καὶ πίονές εἰσιν ἀσελγῶς,
561	παρʼ ἐμοὶ δʼ ἰσχνοὶ καὶ σφηκώδεις καὶ τοῖς ἐχθροῖς ἀνιαροί.
562	ἀπὸ τοῦ λιμοῦ γὰρ ἴσως αὐτοῖς τὸ σφηκῶδες σὺ πορίζεις.
563	περὶ σωφροσύνης ἤδη τοίνυν περανῶ σφῷν κἀναδιδάξω
564	ὅτι κοσμιότης οἰκεῖ μετʼ ἐμοῦ, τοῦ Πλούτου δʼ ἐστὶι ὑβρίζειν.
565	πάνυ γοῦν κλέπτειν κόσμιόν ἐστιν καὶ τοὺς τοίχους διορύττειν.
566	†νὴ τὸν Δίʼ, εἰ δεῖ λαθεῖν αὐτόν, πῶς οὐχὶ κόσμιόν ἐστι;†
567	σκέψαι τοίνυν ἐν ταῖς πόλεσιν τοὺς ῥήτορας, ὡς ὁπόταν μὲν
568	ὦσι πένητες, περὶ τὸν δῆμον καὶ τὴν πόλιν εἰσὶ δίκαιοι,
569	πλουτήσαντες δʼ ἀπὸ τῶν κοινῶν παραχρῆμʼ ἄδικοι γεγένηνται,
570	ἐπιβουλεύουσί τε τῷ πλήθει καὶ τῷ δήμῳ πολεμοῦσιν.
571	ἀλλʼ οὐ ψεύδει τούτων γʼ οὐδέν, καίπερ σφόδρα βάσκανος οὖσα.
572	ἀτὰρ οὐχ ἧττόν γʼ οὐδὲν κλαύσει, μηδὲν ταύτῃ γε κομήσῃς,
573	ὁτιὴ ζητεῖς τοῦτʼ ἀναπείθειν ἡμᾶς, ὡς ἔστιν ἄμεινον
574	Πενία Πλούτου.
574b	καὶ σύ γʼ ἐλέγξαι μʼ οὔπω δύνασαι περὶ τούτου,
575	ἀλλὰ φλυαρεῖς καὶ πτερυγίζεις.
575b	καὶ πῶς φεύγουσί σʼ ἅπαντες;
576	ὅτι βελτίους αὐτοὺς ποιῶ. σκέψασθαι δʼ ἔστι μάλιστα
577	ἀπὸ τῶν παίδων· τοὺς γὰρ πατέρας φεύγουσι φρονοῦντας ἄριστα
578	αὐτοῖς. οὕτω διαγιγνώσκειν χαλεπὸν πρᾶγμʼ ἐστὶ δίκαιον.
579	τὸν Δία φήσεις ἆρʼ οὐκ ὀρθῶς διαγιγνώσκειν τὸ κράτιστον·
580	κἀκεῖνος γὰρ τὸν Πλοῦτον ἔχει.
581	ταύτην δʼ ἡμῖν ἀποπέμπει.
581b	ἀλλʼ ὦ Κρονικαῖς λήμαις ὄντως λημῶντες τὰς φρένας ἄμφω,
582	ὁ Ζεὺς δήπου πένεται, καὶ τοῦτʼ ἤδη φανερῶς σε διδάξω.
583	εἰ γὰρ ἐπλούτει, πῶς ἂν ποιῶν τὸν Ὀλυμπικὸν αὐτὸς ἀγῶνα
584	ἵνα τοὺς Ἕλληνας ἅπαντας ἀεὶ διʼ ἔτους πέμπτου ξυναγείρει,
585	ἀνεκήρυττεν τῶν ἀσκητῶν τοὺς νικῶντας στεφανώσας
586	κοτίνου στεφάνῳ; καίτοι χρυσῷ μᾶλλον ἐχρῆν, εἴπερ ἐπλούτει.
587	οὐκοῦν τούτῳ δήπου δηλοῖ τιμῶν τὸν Πλοῦτον ἐκεῖνος·
588	φειδόμενος γὰρ καὶ βουλόμενος τούτου μηδὲν δαπανᾶσθαι,
589	λήροις ἀναδῶν τοὺς νικῶντας τὸν Πλοῦτον ἐᾷ παρʼ ἑαυτῷ.
590	πολὺ τῆς Πενίας πρᾶγμʼ αἴσχιον ζητεῖς αὐτῷ περιάψαι,
591	εἰ πλούσιος ὢν ἀνελεύθερός ἐσθʼ οὑτωσὶ καὶ φιλοκερδής.
592	ἀλλὰ σέ γʼ ὁ Ζεὺς ἐξολέσειεν κοτίνου στεφάνῳ στεφανώσας.
593	τὸ γὰρ ἀντιλέγειν τολμᾶν ὑμᾶς ὡς οὐ πάντʼ ἔστʼ ἀγάθʼ ὑμῖν
594	διὰ τὴν Πενίαν.
594b	παρὰ τῆς Ἑκάτης ἔξεστιν τοῦτο πυθέσθαι,
595	εἴτε τὸ πλουτεῖν εἴτε τὸ πεινῆν βέλτιον. φησὶ γὰρ αὕτη
596	τοὺς μὲν ἔχοντας καὶ πλουτοῦντας δεῖπνον κατὰ μῆνʼ ἀποπέμπειν,
597	τοὺς δὲ πένητας τῶν ἀνθρώπων ἁρπάζειν πρὶν καταθεῖναι. 
598	ἀλλὰ φθείρου καὶ μὴ γρύξῃς
599	ἔτι μηδʼ ὁτιοῦν.
600	οὐ γὰρ πείσεις, οὐδʼ ἢν πείσῃς.
601	ὦ πόλις Ἄργους, κλύεθʼ οἷα λέγει.
602	Παύσωνα κάλει τὸν ξύσσιτον.
603	τί πάθω τλήμων;
604	ἔρρʼ ἐς κόρακας θᾶττον ἀφʼ ἡμῶν.
605	εἶμι δὲ ποῖ γῆς;
606	ἐς τὸν κύφωνʼ· ἀλλʼ οὐ μέλλειν
607	χρῆν σʼ, ἀλλʼ ἀνύειν.
608	ἦ μὴν ὑμεῖς γʼ ἔτι μʼ ἐνταυθοῖ
609	μεταπέμψεσθον.
610	τότε νοστήσεις· νῦν δὲ φθείρου.
611	κρεῖττον γάρ μοι πλουτεῖν ἐστίν,
612	σὲ δʼ ἐᾶν κλάειν μακρὰ τὴν κεφαλήν.
613	νὴ Δίʼ ἐγὼ γοῦν ἐθέλω πλουτῶν
614	εὐωχεῖσθαι μετὰ τῶν παίδων
615	τῆς τε γυναικός, καὶ λουσάμενος
616	λιπαρὸς χωρῶν ἐκ βαλανείου
617	τῶν χειροτεχνῶν
618	καὶ τῆς Πενίας καταπαρδεῖν.
619	αὕτη μὲν ἡμῖν ἡπίτριπτος οἴχεται.
620	ἐγὼ δὲ καὶ σύ γʼ ὡς τάχιστα τὸν θεὸν
621	ἐγκατακλινοῦντʼ ἄγωμεν εἰς Ἀσκληπιοῦ.
622	καὶ μὴ διατρίβωμέν γε, μὴ πάλιν τις αὖ
623	ἐλθὼν διακωλύσῃ τι τῶν προὔργου ποιεῖν.
624	παῖ Καρίων τὰ στρώματʼ ἐκφέρειν σʼ ἐχρῆν
625	αὐτόν τʼ ἄγειν τὸν Πλοῦτον, ὡς νομίζεται,
626	καὶ τἄλλʼ ὅσʼ ἐστὶν ἔνδον ηὐτρεπισμένα. 
627	ὦ πλεῖστα Θησείοις μεμυστιλημένοι
628	γέροντες ἄνδρες ἐπʼ ὀλιγίστοις ἀλφίτοις,
629	ὡς εὐτυχεῖθʼ, ὡς μακαρίως πεπράγατε,
630	ἄλλοι θʼ ὅσοις μέτεστι τοῦ χρηστοῦ τρόπου.
631	τί δʼ ἔστιν ὦ βέλτιστε τῶν σαυτοῦ φίλων;
632	φαίνει γὰρ ἥκειν ἄγγελος χρηστοῦ τινος.
633	ὁ δεσπότης πέπραγεν εὐτυχέστατα,
634	μᾶλλον δʼ ὁ Πλοῦτος αὐτός· ἀντὶ γὰρ τυφλοῦ
635	ἐξωμμάτωται καὶ λελάμπρυνται κόρας,
636	Ἀσκληπιοῦ παιῶνος εὐμενοῦς τυχών.
637	λέγεις μοι χαράν, λέγεις μοι βοάν.
638	πάρεστι χαίρειν, ἤν τε βούλησθʼ ἤν τε μή.
639	ἀναβοάσομαι τὸν εὔπαιδα καὶ
640	μέγα βροτοῖσι φέγγος Ἀσκληπιόν.
641	τίς ἡ βοή ποτʼ ἐστίν; ἆρʼ ἀγγέλλεται
642	χρηστόν τι; τοῦτο γὰρ ποθοῦσʼ ἐγὼ πάλαι
643	ἔνδον κάθημαι περιμένουσα τουτονί.
644	ταχέως ταχέως φέρʼ οἶνον ὦ δέσποινʼ, ἵνα
645	καὐτὴ πίῃς· φιλεῖς δὲ δρῶσʼ αὐτὸ σφόδρα·
646	ὡς ἀγαθὰ συλλήβδην ἅπαντά σοι φέρω.
647	καὶ ποῦ στιν;
647b	ἐν τοῖς λεγομένοις εἴσει τάχα.
648	πέραινε τοίνυν ὅ τι λέγεις ἀνύσας ποτέ.
649	ἄκουε τοίνυν, ὡς ἐγὼ τὰ πράγματα
650	ἐκ τῶν ποδῶν ἐς τὴν κεφαλήν σοι πάντʼ ἐρῶ. 
651	μὴ δῆτʼ ἔμοιγʼ ἐς τὴν κεφαλήν.
651b	μὴ τἀγαθὰ
652	ἃ νῦν γεγένηται;
652b	μὴ μὲν οὖν τὰ πράγματα.
653	ὡς γὰρ τάχιστʼ ἀφικόμεθα πρὸς τὸν θεὸν
654	ἄγοντες ἄνδρα τότε μὲν ἀθλιώτατον
655	νῦν δʼ εἴ τινʼ ἄλλον μακάριον κεὐδαίμονα,
656	πρῶτον μὲν αὐτὸν ἐπὶ θάλατταν ἤγομεν,
657	ἔπειτʼ ἐλοῦμεν.
657b	νὴ Δίʼ εὐδαίμων ἄρʼ ἦν
658	ἀνὴρ γέρων ψυχρᾷ θαλάττῃ λούμενος.
659	ἔπειτα πρὸς τὸ τέμενος ᾖμεν τοῦ θεοῦ.
660	ἐπεὶ δὲ βωμῷ πόπανα καὶ προθύματα
661	καθωσιώθη πέλανος Ἡφαίστου φλογί,
662	κατεκλίναμεν τὸν Πλοῦτον, ὥσπερ εἰκὸς ἦν·
663	ἡμῶν δʼ ἕκαστος στιβάδα παρεκαττύετο.
664	ἦσαν δέ τινες κἄλλοι δεόμενοι τοῦ θεοῦ;
665	εἷς μέν γε Νεοκλείδης, ὅς ἐστι μὲν τυφλός,
666	κλέπτων δὲ τοὺς βλέποντας ὑπερηκόντικεν·
667	ἕτεροί τε πολλοὶ παντοδαπὰ νοσήματα
668	ἔχοντες· ὡς δὲ τοὺς λύχνους ἀποσβέσας
669	ἡμῖν παρήγγειλεν καθεύδειν τοῦ θεοῦ
670	ὁ πρόπολος, εἰπών, ἤν τις αἴσθηται ψόφου
671	σιγᾶν, ἅπαντες κοσμίως κατεκείμεθα.
672	κἀγὼ καθεύδειν οὐκ ἐδυνάμην, ἀλλά με
673	ἀθάρης χύτρα τις ἐξέπληττε κειμένη
674	ὀλίγον ἄπωθεν τῆς κεφαλῆς του γρᾳδίου,
675	ἐφʼ ἣν ἐπεθύμουν δαιμονίως ἐφερπύσαι.
676	ἔπειτʼ ἀναβλέψας ὁρῶ τὸν ἱερέα
677	τοὺς φθοῖς ἀφαρπάζοντα καὶ τὰς ἰσχάδας
678	ἀπὸ τῆς τραπέζης τῆς ἱερᾶς· μετὰ τοῦτο δὲ
679	περιῆλθε τοὺς βωμοὺς ἅπαντας ἐν κύκλῳ,
680	εἴ που πόπανον εἴη τι καταλελειμμένον·
681	ἔπειτα ταῦθʼ ἥγιζεν ἐς σάκταν τινά.
682	κἀγὼ νομίσας πολλὴν ὁσίαν τοῦ πράγματος
683	ἐπὶ τὴν χύτραν τῆς ἀθάρης ἀνίσταμαι.
684	ταλάντατʼ ἀνδρῶν οὐκ ἐδεδοίκεις τὸν θεόν;
685	νὴ τοὺς θεοὺς ἔγωγε μὴ φθάσειέ με
686	ἐπὶ τὴν χύτραν ἐλθὼν ἔχων τὰ στέμματα·
687	ὁ γὰρ ἱερεὺς αὐτοῦ με προὐδιδάξατο.
688	τὸ γρᾴδιον δʼ ὡς ᾔσθετο δή μου τὸν ψόφον,
689	ἄρασʼ ὑφῄρει· κᾆτα συρίξας ἐγὼ
690	ὀδὰξ ἐλαβόμην ὡς παρείας ὢν ὄφις.
691	ἡ δʼ εὐθέως τὴν χεῖρα πάλιν ἀνέσπασεν,
692	κατέκειτο δʼ αὑτὴν ἐντυλίξασʼ ἡσυχῇ
693	ὑπὸ τοῦ δέους βδέουσα δριμύτερον γαλῆς.
694	κἀγὼ τότʼ ἤδη τῆς ἀθάρης πολλὴν ἔφλων·
695	ἔπειτʼ ἐπειδὴ μεστὸς ἦν, ἀνεπαλλόμην. 
696	ὁ δὲ θεὸς ὑμῖν οὐ προσῄειν;
696b	οὐδέπω.
697	μετὰ τοῦτο δʼ ἤδη καὶ γέλοιον δῆτά τι
698	ἐποίησα. προσιόντος γὰρ αὐτοῦ μέγα πάνυ
699	ἀπέπαρδον· ἡ γαστὴρ γὰρ ἐπεφύσητό μου.
700	ἦ πού σε διὰ τοῦτʼ εὐθὺς ἐβδελύττετο.
701	οὔκ, ἀλλʼ Ἰασὼ μέν τις ἀκολουθοῦσʼ ἅμα
702	ὑπηρυθρίασε χἠ Πανάκειʼ ἀπεστράφη
703	τὴν ῥῖνʼ ἐπιλαβοῦσʼ· οὐ λιβανωτὸν γὰρ βδέω.
704	αὐτὸς δʼ ἐκεῖνος;
704b	οὐ μὰ Δίʼ οὐδʼ ἐφρόντισεν.
705	λέγεις ἄγροικον ἄρα σύ γʼ εἶναι τὸν θεόν.
706	μὰ Δίʼ οὐκ ἔγωγʼ, ἀλλὰ σκατοφάγον.
706b	αἲ τάλαν.
707	μετὰ ταῦτʼ ἐγὼ μὲν εὐθὺς ἐνεκαλυψάμην
708	δείσας, ἐκεῖνος δʼ ἐν κύκλῳ τὰ νοσήματα
709	σκοπῶν περιῄει πάντα κοσμίως πάνυ.
710	ἔπειτα παῖς αὐτῷ λίθινον θυείδιον
711	παρέθηκε καὶ δοίδυκα καὶ κιβώτιον.
712	λίθινον;
712b	μὰ Δίʼ οὐ δῆτʼ οὐχὶ τό γε κιβώτιον.
713	σὺ δὲ πῶς ἑώρας ὦ κάκιστʼ ἀπολούμενε,
714	ὃς ἐγκεκαλύφθαι φῄς;
714b	διὰ τοῦ τριβωνίου·
715	ὀπὰς γὰρ εἶχεν οὐκ ὀλίγας μὰ τὸν Δία.
716	πρῶτον δὲ πάντων τῷ Νεοκλείδῃ φάρμακον
717	καταπλαστὸν ἐνεχείρησε τρίβειν, ἐμβαλὼν
718	σκορόδων κεφαλὰς τρεῖς Τηνίων. ἔπειτʼ ἔφλα
719	ἐν τῇ θυείᾳ συμπαραμιγνύων ὀπὸν
720	καὶ σχῖνον· εἶτʼ ὄξει διέμενος Σφηττίῳ
721	κατέπλασεν αὐτοῦ τὰ βλέφαρʼ ἐκστρέψας, ἵνα
722	ὀδυνῷτο μᾶλλον. ὁ δὲ κεκραγὼς καὶ βοῶν
723	ἔφευγʼ ἀνᾴξας· ὁ δὲ θεὸς γελάσας ἔφη·
724	ἐνταῦθα νῦν κάθησο καταπεπλασμένος,
725	ἵνʼ ὑπομνύμενον παύσω σε τὰς ἐκκλησίας.
726	ὡς φιλόπολίς τίς ἐσθʼ ὁ δαίμων καὶ σοφός.
727	μετὰ τοῦτο τῷ Πλούτωνι παρεκαθέζετο,
728	καὶ πρῶτα μὲν δὴ τῆς κεφαλῆς ἐφήψατο,
729	ἔπειτα καθαρὸν ἡμιτύβιον λαβὼν
730	τὰ βλέφαρα περιέψησεν· ἡ Πανάκεια δὲ
731	κατεπέτασʼ αὐτοῦ τὴν κεφαλὴν φοινικίδι
732	καὶ πᾶν τὸ πρόσωπον· εἶθʼ ὁ θεὸς ἐπόππυσεν.
733	ἐξῃξάτην οὖν δύο δράκοντʼ ἐκ τοῦ νεὼ
734	ὑπερφυεῖς τὸ μέγεθος.
734b	ὦ φίλοι θεοί.
735	τούτω δʼ ὑπὸ τὴν φοινικίδʼ ὑποδύνθʼ ἡσυχῇ
736	τὰ βλέφαρα περιέλειχον, ὥς γʼ ἐμοὶ δοκεῖ·
737	καὶ πρίν σε κοτύλας ἐκπιεῖν οἴνου δέκα,
738	ὁ Πλοῦτος ὦ δέσποινʼ ἀνειστήκει βλέπων·
739	ἐγὼ δὲ τὼ χεῖρʼ ἀνεκρότησʼ ὑφʼ ἡδονῆς
740	τὸν δεσπότην τʼ ἤγειρον. ὁ θεὸς δʼ εὐθέως
741	ἠφάνισεν αὑτὸν οἵ τʼ ὄφεις ἐς τὸν νεών.
742	οἱ δʼ ἐγκατακείμενοι παρʼ αὐτῷ πῶς δοκεῖς
743	τὸν Πλοῦτον ἠσπάζοντο καὶ τὴν νύχθʼ ὅλην
744	ἐγρηγόρεσαν, ἕως διέλαμψεν ἡμέρα.
745	ἐγὼ δʼ ἐπῄνουν τὸν θεὸν πάνυ σφόδρα,
746	ὅτι βλέπειν ἐποίησε τὸν Πλοῦτον ταχύ,
747	τὸν δὲ Νεοκλείδην μᾶλλον ἐποίησεν τυφλόν. 
748	ὅσην ἔχεις τὴν δύναμιν ὦναξ δέσποτα.
749	ἀτὰρ φράσον μοι, ποῦʼ σθʼ ὁ Πλοῦτος;
749b	ἔρχεται.
750	ἀλλʼ ἦν περὶ αὐτὸν ὄχλος ὑπερφυὴς ὅσος.
751	οἱ γὰρ δίκαιοι πρότερον ὄντες καὶ βίον
752	ἔχοντες ὀλίγον αὐτὸν ἠσπάζοντο καὶ
753	ἐδεξιοῦνθʼ ἅπαντες ὑπὸ τῆς ἡδονῆς·
754	ὅσοι δʼ ἐπλούτουν οὐσίαν τʼ εἶχον συχνὴν
755	οὐκ ἐκ δικαίου τὸν βίον κεκτημένοι,
756	ὀφρῦς ξυνῆγον ἐσκυθρώπαζόν θʼ ἅμα.
757	οἱ δʼ ἠκολούθουν κατόπιν ἐστεφανωμένοι
758	γελῶντες εὐφημοῦντες· ἐκτυπεῖτο δὲ
759	ἐμβὰς γερόντων εὐρύθμοις προβήμασιν.
760	ἀλλʼ εἶʼ ἁπαξάπαντες ἐξ ἑνὸς λόγου
761	ὀρχεῖσθε καὶ σκιρτᾶτε καὶ χορεύετε·
762	οὐδεὶς γὰρ ὑμῖν εἰσιοῦσιν ἀγγελεῖ,
763	ὡς ἄλφιτʼ οὐκ ἔνεστιν ἐν τῷ θυλάκῳ.
764	νὴ τὴν Ἑκάτην κἀγὼ δʼ ἀναδῆσαι βούλομαι
765	εὐαγγέλιά σε κριβανωτῶν ὁρμαθῷ
766	τοιαῦτʼ ἀπαγγείλαντα.
766b	μή νυν μέλλʼ ἔτι,
767	ὡς ἅνδρες ἐγγύς εἰσιν ἤδη τῶν θυρῶν.
768	φέρε νυν ἰοῦσʼ εἴσω κομίσω καταχύσματα
769	ὥσπερ νεωνήτοισιν ὀφθαλμοῖς ἐγώ.
770	ἐγὼ δʼ ἀπαντῆσαί γʼ ἐκείνοις βούλομαι. 
771	καὶ προσκυνῶ γε πρῶτα μὲν τὸν ἥλιον,
772	ἔπειτα σεμνῆς Παλλάδος κλεινὸν πέδον
773	χώραν τε πᾶσαν Κέκροπος ἥ μʼ ἐδέξατο.
774	αἰσχύνομαι δὲ τὰς ἐμαυτοῦ συμφοράς,
775	οἵοις ἄρʼ ἀνθρώποις ξυνὼν ἐλάνθανον,
776	τοὺς ἀξίους δὲ τῆς ἐμῆς ὁμιλίας
777	ἔφευγον, εἰδὼς οὐδέν· ὦ τλήμων ἐγώ,
778	ὡς οὔτʼ ἐκεῖνʼ ἄρʼ οὔτε ταῦτʼ ὀρθῶς ἔδρων·
779	ἀλλʼ αὐτὰ πάντα πάλιν ἀναστρέψας ἐγὼ
780	δείξω τὸ λοιπὸν πᾶσιν ἀνθρώποις ὅτι
781	ἄκων ἐμαυτὸν τοῖς πονηροῖς ἐπεδίδουν.
782	βάλλʼ ἐς κόρακας· ὡς χαλεπόν εἰσιν οἱ φίλοι
783	οἱ φαινόμενοι παραχρῆμʼ ὅταν πράττῃ τις εὖ.
784	νύττουσι γὰρ καὶ φλῶσι τἀντικνήμια,
785	ἐνδεικνύμενος ἔκαστος εὔνοιάν τινα.
786	ἐμὲ γὰρ τίς οὐ προσεῖπε; ποῖος οὐκ ὄχλος
787	περιεστεφάνωσεν ἐν ἀγορᾷ πρεσβυτικός;
788	ὦ φίλτατʼ ἀνδρῶν καὶ σὺ καὶ σὺ χαίρετε.
789	φέρε νυν, νόμος γάρ ἐστι, τὰ καταχύσματα
790	ταυτὶ καταχέω σου λαβοῦσα.
790b	μηδαμῶς.
791	ἐμοῦ γὰρ εἰσιόντος ἐς τὴν οἰκίαν
792	πρώτιστα καὶ βλέψαντος οὐδὲν ἐκφέρειν
793	πρεπῶδές ἐστιν, ἀλλὰ μᾶλλον ἐσφέρειν.
794	εἶτʼ οὐχὶ δέξει δῆτα τὰ καταχύσματα;
795	ἔνδον γε παρὰ τὴν ἑστίαν, ὥσπερ νόμος·
796	ἔπειτα καὶ τὸν φόρτον ἐκφύγοιμεν ἄν.
797	οὐ γὰρ πρεπῶδές ἐστι τῷ διδασκάλῳ
798	ἰσχάδια καὶ τρωγάλια τοῖς θεωμένοις
799	προβαλόντʼ ἐπὶ τούτοις εἶτʼ ἀναγκάζειν γελᾶν.
800	εὖ πάνυ λέγεις· ὡς Δεξίνικός γʼ οὑτοσὶ
801	ἀνίσταθʼ ὡς ἁρπασόμενος τὰς ἰσχάδας. 
802	ὡς ἡδὺ πράττειν ὦνδρές ἐστʼ εὐδαιμόνως,
803	καὶ ταῦτα μηδὲν ἐξενεγκόντʼ οἴκοθεν.
804	ἡμῖν γὰρ ἀγαθῶν σωρὸς ἐς τὴν οἰκίαν
805	ἐπεσπέπαικεν οὐδὲν ἠδικηκόσιν.
805a	οὕτω τὸ πλουτεῖν ἐστιν ἡδὺ πρᾶγμα δή.
806	ἡ μὲν σιπύη μεστή ʼστι λευκῶν ἀλφίτων,
807	οἱ δʼ ἀμφορῆς οἴνου μέλανος ἀνθοσμίου.
808	ἅπαντα δʼ ἡμῖν ἀργυρίου καὶ χρυσίου
809	τὰ σκευάρια πλήρη ʼστίν, ὥστε θαυμάσαι.
810	τὸ φρέαρ δʼ ἐλαίου μεστόν· αἱ δὲ λήκυθοι
811	μύρου γέμουσι, τὸ δʼ ὑπερῷον ἰσχάδων.
812	ὀξὶς δὲ πᾶσα καὶ λοπάδιον καὶ χύτρα
813	χαλκῆ γέγονε· τοὺς δὲ πινακίσκους τοὺς σαπροὺς
814	τοὺς ἰχθυηροὺς ἀργυροῦς πάρεσθʼ ὁρᾶν.
815	ὁ δʼ ἰπνὸς γέγονʼ ἡμῖν ἐξαπίνης ἐλεφάντινος.
816	στατῆρσι δʼ οἱ θεράποντες ἀρτιάζομεν
817	χρυσοῖς· ἀποψώμεσθα δʼ οὐ λίθοις ἔτι,
818	ἀλλὰ σκοροδίοις ὑπὸ τρυφῆς ἑκάστοτε.
819	καὶ νῦν ὁ δεσπότης μὲν ἔνδον βουθυτεῖ
820	ὗν καὶ τράγον καὶ κριὸν ἐστεφανωμένος·
821	ἐμὲ δʼ ἐξέπεμψεν ὁ καπνός. οὐχ οἷός τε γὰρ
822	ἔνδον μένειν ἦν. ἔδακνε γὰρ τὰ βλέφαρά μου.
823	ἕπου μετʼ ἐμοῦ παιδάριον, ἵνα πρὸς τὸν θεὸν
824	ἴωμεν.
824b	ἔα τίς ἔσθʼ ὁ προσιὼν οὑτοσί;
825	ἀνὴρ πρότερον μὲν ἄθλιος, νῦν δʼ εὐτυχής.
826	δῆλον ὅτι τῶν χρηστῶν τις, ὡς ἔοικας, εἶ.
827	μάλιστʼ.
827b	ἔπειτα τοῦ δέει;
827c	πρὸς τὸν θεὸν
828	ἥκω· μεγάλων γάρ μοὐστὶν ἀγαθῶν αἴτιος.
829	ἐγὼ γὰρ ἱκανὴν οὐσίαν παρὰ τοῦ πατρὸς
830	λαβὼν ἐπήρκουν τοῖς δεομένοις τῶν φίλων,
831	εἶναι νομίζων χρήσιμον πρὸς τὸν βίον.
832	ἦ πού σε ταχέως ἐπέλιπεν τὰ χρήματα.
833	κομιδῇ μὲν οὖν.
833b	οὐκοῦν μετὰ ταῦτʼ ἦσθʼ ἄθλιος.
834	κομιδῇ μὲν οὖν. κἀγὼ μὲν ᾤμην οὓς τέως
835	εὐηργέτησα δεομένους ἕξειν φίλους
836	ὄντως βεβαίους, εἰ δεηθείην ποτέ·
837	οἱ δʼ ἐξετρέποντο κοὐκ ἐδόκουν ὁρᾶν μʼ ἔτι.
838	καὶ κατεγέλων δʼ εὖ οἶδʼ ὅτι.
838b	κομιδῇ μὲν οὖν·
839	αὐχμὸς γὰρ ὢν τῶν σκευαρίων μʼ ἀπώλεσεν.
840	ἀλλʼ οὐχὶ νῦν.
840b	ἀνθʼ ὧν ἐγὼ πρὸς τὸν θεὸν
841	προσευξόμενος ἥκω δικαίως ἐνθάδε.
842	τὸ τριβώνιον δὲ τί δύναται πρὸς τῶν θεῶν,
843	ὃ φέρει μετὰ σοῦ τὸ παιδάριον τουτί; φράσον.
844	καὶ τοῦτʼ ἀναθήσων ἔρχομαι πρὸς τὸν θεόν.
845	μῶν οὖν ἐμυήθης δῆτʼ ἐν αὐτῷ τὰ μεγάλα;
846	οὐκ ἀλλʼ ἐνερρίγωσʼ ἔτη τριακαίδεκα.
847	τὰ δʼ ἐμβάδια;
847b	καὶ ταῦτα συνεχειμάζετο.
848	καὶ ταῦτʼ ἀναθήσων ἔφερες οὖν;
848b	νὴ τὸν Δία.
849	χαρίεντά γʼ ἥκεις δῶρα τῷ θεῷ φέρων. 
850	οἴμοι κακοδαίμων, ὡς ἀπόλωλα δείλαιος,
851	καὶ κακοδαίμων καὶ τετράκις καὶ πεντάκις
852	καὶ δωδεκάκις καὶ μυριάκις· ἰοὺ ἰού.
853	οὕτω πολυφόρῳ συγκέκραμαι δαίμονι.
854	Ἄπολλον ἀποτρόπαιε καὶ θεοὶ φίλοι,
855	τί ποτʼ ἐστὶν ὅ τι πέπονθεν ἅνθρωπος κακόν;
856	οὐ γὰρ σχέτλια πέπονθα νυνὶ πράγματα,
857	ἀπολωλεκὼς ἅπαντα τἀκ τῆς οἰκίας
858	διὰ τὸν θεὸν τοῦτον, τὸν ἐσόμενον τυφλὸν
859	πάλιν αὖθις, ἤνπερ μὴ ʼλλίπωσιν αἱ δίκαι;
860	ἐγὼ σχεδὸν τὸ πρᾶγμα γιγνώσκειν δοκῶ.
861	προσέρχεται γάρ τις κακῶς πράττων ἀνήρ,
862	ἔοικε δʼ εἶναι τοῦ πονηροῦ κόμματος.
863	νὴ Δία καλῶς τοίνυν ποιῶν ἀπόλλυται.
864	ποῦ ποῦ ʼσθʼ ὁ μόνος ἅπαντας ἡμᾶς πλουσίους
865	ὑποσχόμενος οὗτος ποιήσειν εὐθέως,
866	εἰ πάλιν ἀναβλέψειεν ἐξ ἀρχῆς; ὁ δὲ
867	πολὺ μᾶλλον ἐνίους ἐστὶν ἐξολωλεκώς.
868	καὶ τίνα δέδρακε δῆτα τοῦτʼ;
868b	ἐμὲ τουτονί.
869	ἦ τῶν πονηρῶν ἦσθα καὶ τοιχωρύχων;
870	μὰ Δίʼ οὐ μὲν οὖν ἔσθʼ ὑγιὲς ὑμῶν οὐδενός,
871	κοὐκ ἔσθʼ ὅπως οὐκ ἔχετέ μου τὰ χρήματα.
872	ὡς σοβαρὸς ὦ Δάματερ εἰσελήλυθεν
873	ὁ συκοφάντης. δῆλον ὅτι βουλιμιᾷ.
874	σὺ μὲν εἰς ἀγορὰν ἰὼν ταχέως οὐκ ἂν φθάνοις·
875	ἐπὶ τοῦ τροχοῦ γὰρ δεῖ σʼ ἐκεῖ στρεβλούμενον
876	εἰπεῖν ἃ πεπανούργηκας.
876b	οἰμώξἄρα σύ.
877	νὴ τὸν Δία τὸν σωτῆρα πολλοῦ γʼ ἄξιος
878	ἅπασι τοῖς Ἕλλησιν ὁ θεός ἐσθʼ ὅτι
879	τοὺς συκοφάντας ἐξολεῖ κακοὺς κακῶς.
880	οἴμοι τάλας· μῶν καὶ σὺ μετέχων καταγελᾷς;
881	ἐπεὶ πόθεν θοἰμάτιον εἴληφας τοδί;
882	ἐχθὲς δʼ ἔχοντʼ εἶδόν σʼ ἐγὼ τριβώνιον.
883	οὐδὲν προτιμῶ σου. φορῶ γὰρ πριάμενος
884	τὸν δακτύλιον τονδὶ παρʼ Εὐδάμου δραχμῆς.
885	† ἀλλʼ οὐκ ἔνεστι συκοφάντου δήγματος.†
886	ἆρʼ οὐχ ὕβρις ταῦτʼ ἐστὶ πολλή; σκώπτετον,
887	ὅ τι δὲ ποιεῖτον ἐνθάδʼ οὐκ εἰρήκατον.
888	οὐκ ἐπʼ ἀγαθῷ γὰρ ἐνθάδʼ ἐστὸν οὐδενί.
889	μὰ τὸν Δίʼ οὔκουν τῷ γε σῷ, σάφʼ ἴσθʼ ὅτι.
890	ἀπὸ τῶν ἐμῶν γὰρ ναὶ μὰ Δία δειπνήσετον.
891	ὡς δὴ ʼπʼ ἀληθείᾳ σὺ μετὰ τοῦ μάρτυρος
892	διαρραγείης μηδενός γʼ ἐμπλήμενος.
893	ἀρνεῖσθον; ἔνδον ἐστὶν ὦ μιαρωτάτω
894	πολὺ χρῆμα τεμαχῶν καὶ κρεῶν ὠπτημένων.
895	ὓ ὗ ὓ ὗ ὓ ὗ ὓ ὗ ὓ ὗ ὓ ὗ.
896	κακόδαιμον ὀσφραίνει τι;
896b	τοῦ ψύχους γʼ ἴσως
897	ἐπεὶ τοιοῦτόν γʼ ἀμπέχεται τριβώνιον.
898	ταῦτʼ οὖν ἀνασχέτʼ ἐστὶν ὦ Ζεῦ καὶ θεοί,
899	τούτους ὑβρίζειν εἰς ἔμʼ; οἴμʼ ὡς ἄχθομαι
900	ὅτι χρηστὸς ὢν καὶ φιλόπολις πάσχω κακῶς. 
901	σὺ φιλόπολις καὶ χρηστός;
901b	ὡς οὐδείς γʼ ἀνήρ.
902	καὶ μὴν ἐπερωτηθεὶς ἀπόκριναί μοι.
902b	τὸ τί;
903	γεωργὸς εἶ;
903b	μελαγχολᾶν μʼ οὕτως οἴει;
904	ἀλλʼ ἔμπορος;
904b	ναί, σκήπτομαί γʼ, ὅταν τύχω.
905	τί δαί; τέχνην τινʼ ἔμαθες;
905b	οὐ μὰ τὸν Δία.
906	πῶς οὖν διέζης ἢ πόθεν μηδὲν ποιῶν;
907	τῶν τῆς πόλεώς εἰμʼ ἐπιμελητὴς πραγμάτων
908	καὶ τῶν ἰδίων πάντων.
908b	σύ; τί μαθών;
908c	βούλομαι.
909	πῶς οὖν ἂν εἴης χρηστὸς ὦ τοιχωρύχε,
910	εἴ σοι προσῆκον μηδὲν εἶτʼ ἀπεχθάνει;
911	οὐ γὰρ προσήκει τὴν ἐμαυτοῦ μοι πόλιν
912	εὐεργετεῖν ὦ κέπφε καθʼ ὅσον ἂν σθένω;
913	εὐεργετεῖν οὖν ἐστι τὸ πολυπραγμονεῖν;
914	τὸ μὲν οὖν βοηθεῖν τοῖς νόμοις τοῖς κειμένοις
915	καὶ μὴ ʼπιτρέπειν ἐάν τις ἐξαμαρτάνῃ.
916	οὔκουν δικαστὰς ἐξεπίτηδες ἡ πόλις
917	ἄρχειν καθίστησιν;
917b	κατηγορεῖ δὲ τίς;
918	ὁ βουλόμενος.
918b	οὐκοῦν ἐκεῖνός εἰμʼ ἐγώ,
919	ὥστʼ εἰς ἔμʼ ἥκει τῆς πόλεως τὰ πράγματα.
920	νὴ Δία πονηρόν γʼ ἆρα προστάτην ἔχει.
921	ἐκεῖνο δʼ οὐ βούλοιʼ ἄν, ἡσυχίαν ἔχων
922	ζῆν ἀργός;
922b	ἀλλὰ προβατίου βίον λέγεις,
923	εἰ μὴ φανεῖται διατριβή τις τῷ βίῳ.
924	οὐδʼ ἂν μεταμάθοις;
924b	οὐδʼ ἂν εἰ δοίης γέ μοι
925	τὸν Πλοῦτον αὐτὸν καὶ τὸ Βάττου σίλφιον.
926	κατάθου ταχέως θοἰμάτιον.
926b	οὗτος, σοὶ λέγει.
927	ἔπειθʼ ὑπόλυσαι.
927b	ταῦτα πάντα σοὶ λέγει.
928	καὶ μὴν προσελθέτω πρὸς ἔμʼ ὑμῶν ἐνθαδὶ
929	ὁ βουλόμενος.
929b	οὐκοῦν ἐκεῖνός εἰμʼ ἐγώ.
930	οἴμοι τάλας ἀποδύομαι μεθʼ ἡμέραν.
931	σὺ γὰρ ἀξιοῖς τἀλλότρια πράττων ἐσθίειν.
932	ὁρᾷς ἃ ποιεῖς; ταῦτʼ ἐγὼ μαρτύρομαι.
933	ἀλλʼ οἴχεται φεύγων ὃν ἦγες μάρτυρα.
934	οἴμοι περιείλημμαι μόνος.
934b	νυνὶ βοᾷς;
935	οἴμοι μάλʼ αὖθις.
935b	δὸς σύ μοι τὸ τριβώνιον,
936	ἵνʼ ἀμφιέσω τὸν συκοφάντην τουτονί.
937	μὴ δῆθʼ· ἱερὸν γάρ ἐστι τοῦ Πλούτου πάλαι.
938	ἔπειτα ποῦ κάλλιον ἀνατεθήσεται
939	ἢ περὶ πονηρὸν ἄνδρα καὶ τοιχωρύχον;
940	Πλοῦτον δὲ κοσμεῖν ἱματίοις σεμνοῖς πρέπει.
941	τοῖς δʼ ἐμβαδίοις τί χρήσεταί τις; εἰπέ μοι.
942	καὶ ταῦτα πρὸς τὸ μέτωπον αὐτίκα δὴ μάλα
943	ὥσπερ κοτίνῳ προσπατταλεύσω τουτῳί.
944	ἄπειμι· γιγνώσκω γὰρ ἥττων ὢν πολὺ
945	ὑμῶν· ἐὰν δὲ σύζυγον λάβω τινὰ
946	καὶ σύκινον, τοῦτον τὸν ἰσχυρὸν θεὸν
947	ἐγὼ ποιήσω τήμερον δοῦναι δίκην,
948	ὁτιὴ καταλύει περιφανῶς εἶς ὢν μόνος
949	τὴν δημοκρατίαν, οὔτε τὴν βουλὴν πιθὼν
950	τὴν τῶν πολιτῶν οὔτε τὴν ἐκκλησίαν.
951	καὶ μὴν ἐπειδὴ τὴν πανοπλίαν τὴν ἐμὴν
952	ἔχων βαδίζεις, ἐς τὸ βαλανεῖον τρέχε·
953	ἔπειτʼ ἐκεῖ κορυφαῖος ἑστηκὼς θέρου.
954	κἀγὼ γὰρ εἶχον τὴν στάσιν ταύτην ποτέ.
955	ἀλλʼ ὁ βαλανεὺς ἕλξει θύραζʼ αὐτὸν λαβὼν
956	τῶν ὀρχιπέδων· ἰδὼν γὰρ αὐτὸν γνώσεται
957	ὅτι ἔστʼ ἐκείνου τοῦ πονηροῦ κόμματος.
958	νὼ δʼ εἰσίωμεν, ἵνα προσεύξῃ τὸν θεόν. 
959	ἆρʼ ὦ φίλοι γέροντες ἐπὶ τὴν οἰκίαν
960	ἀφίγμεθʼ ὄντως τοῦ νέου τούτου θεοῦ,
961	ἢ τῆς ὁδοῦ τὸ παράπαν ἡμαρτήκαμεν;
962	ἀλλʼ ἴσθʼ ἐπʼ αὐτὰς τὰς θύρας ἀφιγμένη
963	ὦ μειρακίσκη· πυνθάνει γὰρ ὡρικῶς.
964	φέρε νυν ἐγὼ τῶν ἔνδοθεν καλέσω τινά.
965	μὴ δῆτʼ· ἐγὼ γὰρ αὐτὸς ἐξελήλυθα.
966	ἀλλʼ ὅ τι μάλιστʼ ἐλήλυθας λέγειν σʼ ἐχρῆν.
967	πέπονθα δεινὰ καὶ παράνομʼ ὦ φίλτατε·
968	ἀφʼ οὗ γὰρ ὁ θεὸς οὗτος ἤρξατο βλέπειν,
969	ἀβίωτον εἶναί μοι πεποίηκε τὸν βίον.
970	τί δʼ ἔστιν; ἦ που καὶ σὺ συκοφάντρια
971	εν ταῖς γυναιξὶν ἦσθα;
971b	μὰ Δίʼ ἐγὼ μὲν οὔ.
972	ἀλλʼ οὐ λαχοῦσʼ ἔπινες ἐν τῷ γράμματι;
973	σκώπτεις· ἐγὼ δὲ κατακέκνισμαι δειλάκρα.
974	οὔκουν ἐρεῖς ἀνύσασα τὸν κνισμὸν τίνα;
975	ἄκουέ νυν. ἦν μοί τι μειράκιον φίλον,
976	πενιχρὸν μέν, ἄλλως δʼ εὐπρόσωπον καὶ καλὸν
977	καὶ χρηστόν· εἰ γάρ του δεηθείην ἐγώ,
978	ἅπαντʼ ἐποίει κοσμίως μοι καὶ καλῶς·
979	ἐγὼ δʼ ἐκείνῳ πάντα ταῦθʼ ὑπηρέτουν.
980	τί δʼ ἦν ὅ τι σου μάλιστʼ ἐδεῖθʼ ἑκάστοτε;
981	οὐ πολλά· καὶ γὰρ ἐκνομίως μʼ ᾐσχύνετο.
982	ἀλλʼ ἀργυρίου δραχμὰς ἂν ᾔτησʼ εἴκοσιν
983	εἰς ἱμάτιον, ὀκτὼ δʼ ἂν εἰς ὑποδήματα·
984	καὶ ταῖς ἀδελφαῖς ἀγοράσαι χιτώνιον
985	ἐκέλευσεν ἂν τῇ μητρί θʼ ἱματίδιον·
986	πυρῶν τʼ ἂν ἐδεήθη μεδίμνων τεττάρων.
987	οὐ πολλὰ τοίνυν μὰ τὸν Ἀπόλλω ταῦτά γε
988	εἴρηκας, ἀλλὰ δῆλον ὅτι σʼ ᾐσχύνετο.
989	καὶ ταῦτα τοίνυν οὐχ ἕνεκα μισητίας
990	αἰτεῖν μʼ ἔφασκεν, ἀλλὰ φιλίας οὕνεκα,
991	ἵνα τοὐμὸν ἱμάτιον φορῶν μεμνῇτό μου.
992	λέγεις ἐρῶντʼ ἄνθρωπον ἐκνομιώτατα.
993	ἀλλʼ οὐχὶ νῦν ὁ βδελυρὸς ἔτι τὸν νοῦν ἔχει
994	τὸν αὐτόν, ἀλλὰ πολὺ μεθέστηκεν πάνυ.
995	ἐμοῦ γὰρ αὐτῷ τὸν πλακοῦντα τουτονὶ
996	καὶ τἄλλα τἀπὶ τοῦ πίνακος τραγήματα
997	ἐπόντα πεμψάσης ὑπειπούσης θʼ ὅτι
998	εἰς ἑσπέραν ἥξοιμι—
998b	τί σʼ ἔδρασʼ; εἰπέ μοι.
999	ἄμητα προσαπέπεμψεν ἡμῖν τουτονί,
1000	ἐφʼ ᾧ τʼ ἐκεῖσε μηδέποτέ μʼ ἐλθεῖν ἔτι,
1001	καὶ πρὸς ἐπὶ τούτοις εἶπεν ἀποπέμπων ὅτι
1002	 πάλαι ποτʼ ἦσαν ἄλκιμοι Μιλήσιοι.
1003	δῆλον ὅτι τοὺς τρόπους τις οὐ μοχθηρὸς ἦν,
1004	ἔπειτα πλουτῶν οὐκέθʼ ἥδεται φακῇ·
1005	πρὸ τοῦ δʼ ὑπὸ τῆς πενίας ἅπανθʼ ὑπήσθιεν.
1006	καὶ μὴν πρὸ τοῦ γʼ ὁσημέραι νὴ τὼ θεὼ
1007	ἐπὶ τὴν θύραν ἐβάδιζεν ἀεὶ τὴν ἐμήν.
1008	ἐπʼ ἐκφοράν;
1008b	μὰ Δίʼ ἀλλὰ τῆς φωνῆς μόνον
1009	ἐρῶν ἀκοῦσαι.
1009b	τοῦ λαβεῖν μὲν οὖν χάριν.
1010	καὶ νὴ Δίʼ εἰ λυπουμένην γʼ αἴσθοιτό με,
1011	νηττάριον ἂν καὶ φάττιον ὑπεκορίζετο.
1012	ἔπειτʼ ἴσως ᾔτει σʼ ἂν εἰς ὑποδήματα.
1013	μυστηρίοις δὲ τοῖς μεγάλοις ὀχουμένην
1014	ἐπὶ τῆς ἁμάξης ὅτι προσέβλεψέν μέ τις,
1015	ἐτυπτόμην διὰ τοῦθʼ ὅλην τὴν ἡμέραν.
1016	οὕτω σφόδρα ζηλότυπος ὁ νεανίσκος ἦν.
1017	μόνος γὰρ ἥδεθʼ, ὡς ἔοικεν, ἐσθίων.
1018	καὶ τάς γε χεῖρας παγκάλας ἔχειν μʼ ἔθη.
1019	ὁπότε προτείνοιέν γε δραχμὰς εἴκοσιν.
1020	ὄζειν τε τῆς χρόας ἔφασκεν ἡδύ μου.
1021	εἰ Θάσιον ἐνέχεις, εἰκότως γε νὴ Δία.
1022	τὸ βλέμμα θʼ ὡς ἔχοιμι μαλακὸν καὶ καλόν.
1023	οὐ σκαιὸς ἦν ἄνθρωπος, ἀλλʼ ἠπίστατο
1024	γραὸς καπρώσης τἀφόδια κατεσθίειν.
1025	ταῦτʼ οὖν ὁ θεὸς ὦ φίλʼ ἄνερ οὐκ ὀρθῶς ποιεῖ,
1026	φάσκων βοηθεῖν τοῖς ἀδικουμένοις ἀεί.
1027	τί γὰρ ποιήσει; φράζε, καὶ πεπράξεται.
1028	ἀναγκάσαι δίκαιόν ἐστι νὴ Δία
1029	τὸν εὖ παθόνθʼ ὑπʼ ἐμοῦ πάλιν μʼ ἀντευποιεῖν,
1030	ἢ μηδʼ ὁτιοῦν ἀγαθὸν δίκαιόν ἐστʼ ἔχειν.
1031	οὔκουν καθʼ ἑκάστην ἀπεδίδου τὴν νύκτα σοι;
1032	ἀλλʼ οὐδέποτέ με ζῶσαν ἀπολείψειν ἔφη.
1033	ὀρθῶς γε· νῦν δέ γʼ οὐκέτι ζῆν σʼ οἴεται.
1034	ὑπὸ τοῦ γὰρ ἄλγους κατατέτηκʼ ὦ φίλτατε.
1035	οὐκ ἀλλὰ κατασέσηπας, ὥς γʼ ἐμοὶ δοκεῖς.
1036	διὰ δακτυλίου μὲν οὖν ἔμεγʼ ἂν διελκύσαις.
1037	εἰ τυγχάνοι γʼ ὁ δακτύλιος ὢν τηλία.
1038	καὶ μὴν τὸ μειράκιον τοδὶ προσέρχεται,
1039	οὗπερ πάλαι κατηγοροῦσα τυγχάνω·
1040	ἔοικε δʼ ἐπὶ κῶμον βαδίζειν.
1040b	φαίνεται.
1041	στέφανόν γέ τοι καὶ δᾷδʼ ἔχων πορεύεται.
1042	ἀσπάζομαί σε.
1042b	τί φησιν;
1042c	ἀρχαία φίλη,
1043	πολιὰ γεγένησαι ταχύ γε νὴ τὸν οὐρανόν.
1044	τάλαινʼ ἐγὼ τῆς ὕβρεος ἧς ὑβρίζομαι.
1045	ἔοικε διὰ πολλοῦ χρόνου σʼ ἑορακέναι.
1046	ποίου χρόνου ταλάνταθʼ, ὃς παρʼ ἐμοὶ χθὲς ἦν;
1047	τοὐναντίον πέπονθε τοῖς πολλοῖς ἄρα·
1048	μεθύων γάρ, ὡς ἔικεν, ὀξύτερον βλέπει.
1049	οὔκ, ἀλλʼ ἀκόλαστός ἐστιν ἀεὶ τοὺς τρόπους.
1050	ὦ Ποντοπόσειδον καὶ θεοὶ πρεσβυτικοί,
1051	ἐν τῷ προσώπῳ τῶν ῥυτίδων ὅσας ἔχει. 
1052	ἆ ἆ,
1052b	τὴν δᾷδα μή μοι πρόσφερʼ.
1052c	εὖ μέντοι λέγει.
1053	ἐὰν γὰρ αὐτὴν εἷς μόνος σπινθὴρ λάβῃ
1054	ὥσπερ παλαιὰν εἰρεσιώνην καύσεται.
1055	βούλει διὰ χρόνου πρός με παῖσαι;
1055b	ποῖ τάλαν;
1056	αὐτοῦ, λαβοῦσα κάρυα.
1056b	παιδιὰν τίνα;
1057	πόσους ἔχεις ὀδόντας.
1057b	ἀλλὰ γνώσομαι
1058	κἄγωγʼ· ἔχει γὰρ τρεῖς ἴσως ἢ τέτταρας.
1059	ἀπότεισον· ἕνα γὰρ γόμφιον μόνον φορεῖ.
1060	ταλάντατʼ ἀνδρῶν οὐχ ὑγιαίνειν μοι δοκεῖς,
1061	πλυνόν με ποιῶν ἐν τοσούτοις ἀνδράσιν.
1062	ὄναιο μέντἄν, εἴ τις ἐκπλύνειέ σε.
1063	οὐ δῆτʼ, ἐπεὶ νῦν μὲν καπηλικῶς ἔχει,
1064	εἰ δʼ ἐκπλυνεῖται τοῦτο τὸ ψιμύθιον,
1065	ὄψει κατάδηλα τοῦ προσώπου τὰ ῥάκη.
1066	γέρων ἀνὴρ ὢν οὐχ ὑγιαίνειν μοι δοκεῖς.
1067	πειρᾷ μὲν οὖν ἴσως σε καὶ τῶν τιτθίων
1068	ἐφάπτεταί σου λανθάνειν δοκῶν ἐμέ.
1069	μὰ τὴν Ἀφροδίτην οὐκ ἐμοῦ γʼ ὦ βδελυρὲ σύ.
1070	μὰ τὴν Ἑκάτην οὐ δῆτα· μαινοίμην γὰρ ἄν.
1071	ἀλλʼ ὦ νεανίσκʼ οὐκ ἐῶ τὴν μείρακα
1072	μισεῖν σε ταύτην.
1072b	ἀλλʼ ἔγωγʼ ὑπερφιλῶ.
1073	καὶ μὴν κατηγορεῖ γέ σου.
1073b	τί κατηγορεῖ;
1074	εἶναί σʼ ὑβριστήν φησι καὶ λέγειν ὅτι
1075	 πάλαι ποτʼ ἦσαν ἄλκιμοι Μιλήσιοι.
1076	ἐγὼ περὶ ταύτης οὐ μαχοῦμαί σοι.
1076b	τὸ τί;
1077	αἰσχυνόμενος τὴν ἡλικίαν τὴν σήν, ἐπεὶ
1078	οὐκ ἄν ποτʼ ἄλλῳ τοῦτʼ ἐπέτρεψʼ ἐγὼ ποιεῖν·
1079	νῦν δʼ ἄπιθι χαίρων συλλαβὼν τὴν μείρακα.
1080	οἶδʼ οἶδα τὸν νοῦν· οὐκέτʼ ἀξιοῖς ἴσως
1081	εἶναι μετʼ αὐτῆς.
1081b	ὁ δʼ ἐπιτρέψων ἐστὶ τίς;
1082	οὐκ ἂν διαλεχθείην διεσπλεκωμένῃ
1083	ὑπὸ μυρίων ἐτῶν γε καὶ τρισχιλίων.
1084	ὅμως δʼ ἐπειδὴ καὶ τὸν οἶνον ἠξίους
1085	πίνειν, συνεκποτέʼ ἐστί σοι καὶ τὴν τρύγα.
1086	ἀλλʼ ἔστι κομιδῇ τρὺξ παλαιὰ καὶ σαπρά.
1087	οὐκοῦν τρύγοιπος ταῦτα πάντʼ ἰάσεται.
1088	ἀλλʼ εἴσιθʼ εἴσω· τῷ θεῷ γὰρ βούλομαι
1089	ἐλθὼν ἀναθεῖναι τοὺς στεφάνους τούσδʼ οὓς ἔχω.
1090	ἐγὼ δέ γʼ αὐτῷ καὶ φράσαι τι βούλομαι.
1091	ἐγὼ δέ γʼ οὐκ εἴσειμι.
1091b	θάρρει, μὴ φοβοῦ.
1092	οὐ γὰρ βιάσεται.
1092b	πάνυ καλῶς τοίνυν λέγεις.
1093	ἱκανὸν γὰρ αὐτὴν πρότερον ὑπεπίττουν χρόνον.
1094	βάδιζʼ· ἐγὼ δέ σου κατόπιν εἰσέρχομαι.
1095	ὡς εὐτόνως ὦ Ζεῦ βασιλεῦ τὸ γρᾴδιον
1096	ὥσπερ λεπὰς τῷ μειρακίῳ προσείχετο. 
1097	τίς ἔσθʼ ὁ κόπτων τὴν θύραν; τουτὶ τί ἦν;
1098	οὐδεὶς ἔοικεν· ἀλλὰ δῆτα τὸ θύριον
1099	φθεγγόμενον ἄλλως κλαυσιᾷ.
1099b	σέ τοι λέγω,
1100	ὁ Καρίων, ἀνάμεινον.
1100b	οὗτος εἰπέ μοι,
1101	σὺ τὴν θύραν ἔκοπτες οὑτωσὶ σφόδρα;
1102	μὰ Δίʼ ἀλλʼ ἔμελλον· εἶτʼ ἀνέῳξάς με φθάσας.
1103	ἀλλʼ ἐκκάλει τὸν δεσπότην τρέχων ταχύ,
1104	ἒπειτα τὴν γυναῖκα καὶ τὰ παιδία,
1105	ἔπειτα τοὺς θεράποντας, εἶτα τὴν κύνα,
1106	ἔπειτα σαυτόν, εἶτα τὴν ὗν.
1106b	εἰπέ μοι,
1107	τί δʼ ἔστιν;
1107b	ὁ Ζεὺς ὦ πόνηρε βούλεται
1108	ἐς ταὐτὸν ὑμᾶς συγκυκήσας τρύβλιον
1109	ἁπαξάπαντας ἐς τὸ βάραθρον ἐμβαλεῖν.
1110	ἡ γλῶττα τῷ κήρυκι τούτων τέμνεται.
1111	ἀτὰρ διὰ τί δὴ ταῦτʼ ἐπιβουλεύει ποιεῖν
1112	ἡμᾶς;
1112b	ὁτιὴ δεινότατα πάντων πραγμάτων
1113	εἴργασθʼ. ἀφʼ οὗ γὰρ ἤρξατʼ ἐξ ἀρχῆς βλέπειν
1114	ὁ Πλοῦτος, οὐδεὶς οὐ λιβανωτόν, οὐ δάφνην,
1115	οὐ ψαιστόν, οὐχ ἱερεῖον, οὐκ ἄλλʼ οὐδὲ ἓν
1116	ἡμῖν ἔτι θύει τοῖς θεοῖς.
1116b	μὰ Δίʼ οὐδέ γε
1117	θύσει. κακῶς γὰρ ἐπεμελεῖσθʼ ἡμῶν τότε.
1118	καὶ τῶν μὲν ἄλλων μοι θεῶν ἧττον μέλει,
1119	ἐγὼ δʼ ἀπόλωλα κἀπιτέτριμμαι.
1119b	σωφρονεῖς.
1120	πρότερον γὰρ εἶχον μὲν παρὰ ταῖς καπηλίσιν
1121	πάντʼ ἀγάθʼ ἕωθεν εὐθύς, οἰνοῦτταν μέλι
1122	ἰσχάδας, ὅσʼ εἰκός ἐστιν Ἑρμῆν ἐσθίειν·
1123	νυνὶ δὲ πεινῶν ἀναβάδην ἀναπαύομαι.
1124	οὔκουν δικαίως, ὅστις ἐποίεις ζημίαν
1125	ἐνίοτε τοιαῦτʼ ἀγάθʼ ἔχων;
1125b	οἴμοι τάλας,
1126	οἴμοι πλακοῦντος τοῦ νʼ τετράδι πεπεμμένου.
1127	ποθεῖς τὸν οὐ παρόντα καὶ μάτην καλεῖς.
1128	οἴμοι δὲ κωλῆς ἣν ἐγὼ κατήσθιον.
1129	ἀσκωλίαζʼ ἐνταῦθα πρὸς τὴν αἰθρίαν.
1130	σπλάγχνων τε θερμῶν ὧν ἐγὼ κατήσθιον.
1131	ὀδύνη σε περὶ τὰ σπλάγχνʼ ἔοικέ τι στρέφειν.
1132	οἴμοι δὲ κύλικος ἴσον ἴσῳ κεκραμένης.
1133	ταύτην ἐπιπιὼν ἀποτρέχων οὐκ ἂν φθάνοις.
1134	ἆρʼ ὠφελήσαις ἄν τι τὸν σαυτοῦ φίλον; 
1135	εἴ του δέει γʼ ὧν δυνατός εἰμί σʼ ὠφελεῖν.
1136	εἴ μοι πορίσας ἄρτον τινʼ εὖ πεπεμμένον
1137	δοίης καταφαγεῖν καὶ κρέας νεανικὸν
1138	ὧν θύεθʼ ὑμεῖς ἔνδον.
1138b	ἀλλʼ οὐκ ἐκφορά.
1139	καὶ μὴν ὁπότε τι σκευάριον τοῦ δεσπότου
1140	ὑφέλοιʼ, ἐγώ σε λανθάνειν ἐποίουν ἀεί.
1141	ἐφʼ ᾧ τε μετέχειν καὐτὸς ὦ τοιχωρύχε.
1142	ἧκεν γὰρ ἄν σοι ναστὸς εὖ πεπεμμένος.
1143	ἔπειτα τοῦτόν γʼ αὐτὸς ἂν κατήσθιες.
1144	οὐ γὰρ μετεῖχες τὰς ἴσας πληγὰς ἐμοί,
1145	ὁπότε τι ληφθείην πανουργήσας ἐγώ.
1146	μὴ μνησικακήσῃς, εἰ σὺ Φυλὴν κατέλαβες.
1147	ἀλλὰ ξύνοικον πρὸς θεῶν δέξασθέ με.
1148	ἔπειτʼ ἀπολιπὼν τοὺς θεοὺς ἐνθάδε μενεῖς;
1149	τὰ γὰρ παρʼ ὑμῖν ἐστι βελτίω πολύ.
1150	τί δέ; ταὐτομολεῖν ἀστεῖον εἶναί σοι δοκεῖ;
1151	πατρὶς γάρ ἐστι πᾶσʼ ἵνʼ ἂν πράττῃ τις εὖ.
1152	τί δῆτʼ ἂν εἴης ὄφελος ἡμῖν ἐνθάδʼ ὤν;
1153	παρὰ τὴν θύραν στροφαῖον ἱδρύσασθέ με.
1154	στροφαῖον; ἀλλʼ οὐκ ἔργον ἔστʼ οὐδὲν στροφῶν.
1155	ἀλλʼ ἐμπολαῖον.
1155b	ἀλλὰ πλουτοῦμεν· τί οὖν
1156	Ἑρμῆν παλιγκάπηλον ἡμᾶς δεῖ τρέφειν;
1157	ἀλλὰ δόλιον τοίνυν.
1157b	δόλιον; ἥκιστά γε·
1158	οὐ γὰρ δόλου νῦν ἔργον, ἀλλʼ ἁπλῶν τρόπων.
1159	ἀλλʼ ἡγεμόνιον.
1159b	ἀλλʼ ὁ θεὸς ἤδη βλέπει,
1160	ὥσθʼ ἡγεμόνος οὐδὲν δεησόμεσθʼ ἔτι.
1161	ἐναγώνιος τοίνυν ἔσομαι. τί δῆτʼ ἐρεῖς;
1162	Πλούτῳ γάρ ἐστι τοῦτο συμφορώτατον
1163	ποιεῖν ἀγῶνας μουσικοὺς καὶ γυμνικούς.
1164	ὡς ἀγαθόν ἐστʼ ἐπωνυμίας πολλὰς ἔχειν·
1165	οὗτος γὰρ ἐξηύρηκεν αὑτῷ βιότιον.
1166	οὐκ ἐτὸς ἅπαντες οἱ δικάζοντες θαμὰ
1167	σπεύδουσιν ἐν πολλοῖς γεγράφθαι γράμμασιν.
1168	οὐκοῦν ἐπὶ τούτοις εἰσίω;
1168b	καὶ πλῦνέ γε
1169	αὐτὸς προσελθὼν πρὸς τὸ φρέαρ τὰς κοιλίας,
1170	ἵνʼ εὐθέως διακονικὸς εἶναι δοκῇς. 
1171	τίς ἂν φράσειε ποῦ ʼστι Χρεμύλος μοι σαφῶς;
1172	τί δʼ ἔστιν ὦ βέλτιστε;
1172b	τί γὰρ ἀλλʼ ἢ κακῶς;
1173	ἀφʼ οὗ γὰρ ὁ Πλοῦτος οὗτος ἤρξατο βλέπειν,
1174	ἀπόλωλʼ ὑπὸ λιμοῦ. καταφαγεῖν γὰρ οὐκ ἔχω,
1175	καὶ ταῦτα τοῦ σωτῆρος ἱερεὺς ὢν Διός.
1176	ἡ δʼ αἰτία τίς ἐστιν ὦ πρὸς τῶν θεῶν;
1177	θύειν ἔτʼ οὐδεὶς ἀξιοῖ.
1177b	τίνος οὕνεκα;
1178	ὅτι πάντες εἰσὶ πλούσιοι· καίτοι τότε,
1179	ὅτʼ εἶχον οὐδέν, ὁ μὲν ἂν ἥκων ἔμπορος
1180	ἔθυσεν ἱερεῖόν τι σωθείς, ὁ δέ τις ἂν
1181	δίκην ἀποφυγών, ὁ δʼ ἂν ἐκαλλιερεῖτό τις
1182	κἀμέ γʼ ἐκάλει τὸν ἱερέα· νῦν δʼ οὐδὲ εἷς
1183	θύει τὸ παράπαν οὐδὲν οὐδʼ εἰσέρχεται,
1184	πλὴν ἀποπατησόμενοί γε πλεῖν ἢ μύριοι.
1185	οὔκουν τὰ νομιζόμενα σὺ τούτων λαμβάνεις;
1186	τὸν οὖν Δία τὸν σωτῆρα καὐτός μοι δοκῶ
1187	χαίρειν ἐάσας ἐνθάδʼ αὐτοῦ καταμένειν.
1188	θάρρει· καλῶς ἔσται γάρ, ἢν θεὸς θέλῃ.
1189	ὁ Ζεὺς ὁ σωτὴρ γὰρ πάρεστιν ἐνθάδε,
1190	αὐτόματος ἥκων.
1190b	πάντʼ ἀγαθὰ τοίνυν λέγεις.
1191	ἱδρυσόμεθʼ οὖν αὐτίκα μάλʼ, ἀλλὰ περίμενε
1192	τὸν Πλοῦτον, οὗπερ πρότερον ἦν ἱδρυμένος
1193	τὸν ὀπισθόδομον ἀεὶ φυλάττων τῆς θεοῦ.
1194	ἀλλʼ ἐκδότω τις δεῦρο δᾷδας ἡμμένας,
1195	ἵνʼ ἔχων προηγῇ τῷ θεῷ σύ.
1195b	πάνυ μὲν οὖν
1196	δρᾶν ταῦτα χρή.
1196b	τὸν Πλοῦτον ἔξω τις κάλει.
1197	ἐγὼ δὲ τί ποιῶ;
1197b	τὰς χύτρας, αἷς τὸν θεὸν
1198	ἱδρυσόμεθα, λαβοῦσʼ ἐπὶ τῆς κεφαλῆς φέρε
1199	σεμνῶς· ἔχουσα δʼ ἦλθες αὐτὴ ποικίλα.
1200	ὧν δʼ οὕνεκʼ ἦλθον;
1200b	πάντα σοι πεπράξεται.
1201	ἥξει γὰρ ὁ νεανίσκος ὡς σʼ εἰς ἑσπέραν.
1202	ἀλλʼ εἴ γε μέντοι νὴ Δίʼ ἐγγυᾷ σύ μοι
1203	ἥξειν ἐκεῖνον ὡς ἔμʼ, οἴσω τὰς χύτρας.
1204	καὶ μὴν πολὺ τῶν ἄλλων χυτρῶν τἀναντία
1205	αὗται ποιοῦσι· ταῖς μὲν ἄλλαις γὰρ χύτραις
1206	ἡ γραῦς ἔπεστʼ ἀνωτάτω, ταύτης δὲ νῦν
1207	τῆς γραὸς ἐπιπολῆς ἔπεισιν αἱ χύτραι.
1208	οὐκ ἔτι τοίνυν εἰκὸς μέλλειν οὐδʼ ἡμᾶς, ἀλλʼ ἀναχωρεῖν
1209	ἐς τοὔπισθεν· δεῖ γὰρ κατόπιν τούτων ᾄδοντας ἕπεσθαι.
