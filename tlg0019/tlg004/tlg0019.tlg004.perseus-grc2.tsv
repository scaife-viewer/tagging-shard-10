0	
1	Οὗτος τί πάσχεις ὦ κακόδαιμον Ξανθία;
2	φυλακὴν καταλύειν νυκτερινὴν διδάσκομαι.
3	κακὸν ἆρα ταῖς πλευραῖς τι προὐφείλεις μέγα.
4	ἆρʼ οἶσθά γʼ οἷον κνώδαλον φυλάττομεν;
5	οἶδʼ, ἀλλʼ ἐπιθυμῶ σμικρὸν ἀπομερμηρίσαι.
6	σὺ δʼ οὖν παρακινδύνευʼ, ἐπεὶ καὐτοῦ γʼ ἐμοῦ
7	κατὰ τοῖν κόραιν ὕπνου τι καταχεῖται γλυκύ.
8	ἀλλʼ ἦ παραφρονεῖς ἐτεὸν ἢ κορυβαντιᾷς;
9	οὔκ, ἀλλʼ ὕπνος μʼ ἔχει τις ἐκ Σαβαζίου.
10	τὸν αὐτὸν ἄρʼ ἐμοὶ βουκολεῖς Σαβάζιον.
11	κἀμοὶ γὰρ ἀρτίως ἐπεστρατεύσατο
12	Μῆδός τις ἐπὶ τὰ βλέφαρα νυστακτὴς ὕπνος·
13	καὶ δῆτʼ ὄναρ θαυμαστὸν εἶδον ἀρτίως.
14	κἄγωγʼ ἀληθῶς οἷον οὐδεπώποτε.
15	ἀτὰρ σὺ λέξον πρότερος.
15b	ἐδόκουν αἰετὸν
16	καταπτόμενον ἐς τὴν ἀγορὰν μέγαν πάνυ
17	ἀναρπάσαντα τοῖς ὄνυξιν ἀσπίδα
18	φέρειν ἐπίχαλκον ἀνεκὰς ἐς τὸν οὐρανόν,
19	κἄπειτα ταύτην ἀποβαλεῖν Κλεώνυμον.
20	οὐδὲν ἄρα γρίφου διαφέρει Κλεώνυμος.
21	πῶς δή;
21b	προσερεῖ τις τοῖσι συμπόταις, λέγων
22	τί ταὐτὸν ἐν γῇ τʼ ἀπέβαλεν κἀν οὐρανῷ
23	κἀν τῇ θαλάττῃ θηρίον τὴν ἀσπίδα;
24	οἴμοι τί δῆτά μοι κακὸν γενήσεται
25	ἰδόντι τοιοῦτον ἐνύπνιον;
25b	μὴ φροντίσῃς.
26	οὐδὲν γὰρ ἔσται δεινὸν οὐ μὰ τοὺς θεούς.
27	δεινόν γέ ποὔστʼ ἄνθρωπος ἀποβαλὼν ὅπλα.
28	ἀτὰρ σὺ τὸ σὸν αὖ λέξον.
28b	ἀλλʼ ἐστὶν μέγα.
29	περὶ τῆς πόλεως γάρ ἐστι τοῦ σκάφους ὅλου.
30	λέγε νυν ἀνύσας τι τὴν τρόπιν τοῦ πράγματος.
31	ἔδοξέ μοι περὶ πρῶτον ὕπνον ἐν τῇ πυκνὶ
32	ἐκκλησιάζειν πρόβατα συγκαθήμενα,
33	βακτηρίας ἔχοντα καὶ τριβώνια·
34	κἄπειτα τούτοις τοῖς προβάτοισι μοὐδόκει
35	δημηγορεῖν φάλαινα πανδοκεύτρια,
36	ἔχουσα φωνὴν ἐμπεπρησμένης ὑός.
37	αἰβοῖ.
37b	τί ἔστι;
37c	παῦε παῦε, μὴ λέγε·
38	ὄζει κάκιστον τοὐνύπνιον βύρσης σαπρᾶς.
39	εἶθʼ ἡ μιαρὰ φάλαινʼ ἔχουσα τρυτάνην
40	ἵστη βόειον δημόν.
40b	οἴμοι δείλαιος·
41	τὸν δῆμον ἡμῶν βούλεται διιστάναι.
42	ἐδόκει δέ μοι Θέωρος αὐτῆς πλησίον
43	χαμαὶ καθῆσθαι τὴν κεφαλὴν κόρακος ἔχων.
44	εἶτʼ Ἀλκιβιάδης εἶπε πρός με τραυλίσας,
45	ὁλᾷς; Θέωλος τὴν κεφαλὴν κόλακος ἔχει.
46	ὀρθῶς γε τοῦτʼ Ἀλκιβιάδης ἐτραύλισεν.
47	οὔκουν ἐκεῖνʼ ἀλλόκοτον, ὁ Θέωρος κόραξ
48	γιγνόμενος;
48b	ἥκιστʼ, ἀλλʼ ἄριστον.
48c	πῶς;
48d	ὅπως;
49	ἄνθρωπος ὢν εἶτʼ ἐγένετʼ ἐξαίφνης κόραξ·
50	οὔκουν ἐναργὲς τοῦτο συμβαλεῖν, ὅτι
51	ἀρθεὶς ἀφʼ ἡμῶν ἐς κόρακας οἰχήσεται;
52	εἶτʼ οὐκ ἐγὼ δοὺς δύʼ ὀβολὼ μισθώσομαι
53	οὕτως ὑποκρινόμενον σοφῶς ὀνείρατα; 
54	φέρε νυν κατείπω τοῖς θεαταῖς τὸν λόγον,
55	ὀλίγʼ ἄτθʼ ὑπειπὼν πρῶτον αὐτοῖσιν ταδί,
56	μηδὲν παρʼ ἡμῶν προσδοκᾶν λίαν μέγα,
57	μηδʼ αὖ γέλωτα Μεγαρόθεν κεκλεμμένον.
58	ἡμῖν γὰρ οὐκ ἔστʼ οὔτε κάρυʼ ἐκ φορμίδος
59	δούλω διαρριπτοῦντε τοῖς θεωμένοις,
60	οὔθʼ Ἡρακλῆς τὸ δεῖπνον ἐξαπατώμενος,
61	οὐδʼ αὖθις ἀνασελγαινόμενος Εὐριπίδης·
62	οὐδʼ εἰ Κλέων γʼ ἔλαμψε τῆς τύχης χάριν,
63	αὖθις τὸν αὐτὸν ἄνδρα μυττωτεύσομεν.
64	ἀλλʼ ἔστιν ἡμῖν λογίδιον γνώμην ἔχον,
65	ὑμῶν μὲν αὐτῶν οὐχὶ δεξιώτερον,
66	κωμῳδίας δὲ φορτικῆς σοφώτερον.
67	ἔστιν γὰρ ἡμῖν δεσπότης ἐκεινοσὶ
68	ἅνω καθεύδων, ὁ μέγας, οὑπὶ τοῦ τέγους.
69	οὗτος φυλάττειν τὸν πατέρʼ ἐπέταξε νῷν,
70	ἔνδον καθείρξας, ἵνα θύραζε μὴ ʼξίῃ.
71	νόσον γὰρ ὁ πατὴρ ἀλλόκοτον αὐτοῦ νοσεῖ,
72	ἣν οὐδʼ ἂν εἷς γνοίη ποτʼ οὐδʼ ἂν ξυμβάλοι
73	εἰ μὴ πύθοιθʼ ἡμῶν· ἐπεὶ τοπάζετε.
74	Ἀμυνίας μὲν ὁ Προνάπους φήσʼ οὑτοσὶ
75	εἶναι φιλόκυβον αὐτόν· ἀλλʼ οὐδὲν λέγει.
76	μὰ Δίʼ, ἀλλʼ ἀφʼ αὑτοῦ τὴν νόσον τεκμαίρεται.
77	οὔκ, ἀλλὰ φιλο μέν ἐστιν ἀρχὴ τοῦ κακοῦ.
78	ὁδὶ δέ φησι Σωσίας πρὸς Δερκύλον
79	εἶναι φιλοπότην αὐτόν.
79b	οὐδαμῶς γʼ, ἐπεὶ
80	αὕτη γε χρηστῶν ἐστιν ἀνδρῶν ἡ νόσος.
81	Νικόστρατος δʼ αὖ φησιν ὁ Σκαμβωνίδης
82	εἶναι φιλοθύτην αὐτὸν ἢ φιλόξενον.
83	μὰ τὸν κύνʼ ὦ Νικόστρατʼ οὐ φιλόξενος,
84	ἐπεὶ καταπύγων ἐστὶν ὅ γε Φιλόξενος. 
85	ἄλλως φλυαρεῖτʼ· οὐ γὰρ ἐξευρήσετε.
86	εἰ δὴ ʼπιθυμεῖτʼ εἰδέναι, σιγᾶτε νῦν.
87	φράσω γὰρ ἤδη τὴν νόσον τοῦ δεσπότου.
88	φιληλιαστής ἐστιν ὡς οὐδεὶς ἀνήρ,
89	ἐρᾷ τε τούτου, τοῦ δικάζειν, καὶ στένει
90	ἢν μὴ ʼπὶ τοῦ πρώτου καθίζηται ξύλου.
91	ὕπνου δʼ ὁρᾷ τῆς νυκτὸς οὐδὲ πασπάλην.
92	ἢν δʼ οὖν καταμύσῃ κἂν ἄχνην, ὅμως ἐκεῖ
93	ὁ νοῦς πέτεται τὴν νύκτα περὶ τὴν κλεψύδραν.
94	ὑπὸ τοῦ δὲ τὴν ψῆφόν γʼ ἔχειν εἰωθέναι
95	τοὺς τρεῖς ξυνέχων τῶν δακτύλων ἀνίσταται,
96	ὥσπερ λιβανωτὸν ἐπιτιθεὶς νουμηνίᾳ.
97	καὶ νὴ Δίʼ ἢν ἴδῃ γέ που γεγραμμένον
98	υἱὸν Πυριλάμπους ἐν θύρᾳ Δῆμον καλόν,
99	ἰὼν παρέγραψε πλησίον κημὸς καλός. 
100	τὸν ἀλεκτρυόνα δʼ, ὃς ᾖδʼ ἀφʼ ἑσπέρας, ἔφη
101	ὄψʼ ἐξεγείρειν αὐτὸν ἀναπεπεισμένον,
102	παρὰ τῶν ὑπευθύνων ἔχοντα χρήματα.
103	εὐθὺς δʼ ἀπὸ δορπηστοῦ κέκραγεν ἐμβάδας,
104	κἄπειτʼ ἐκεῖσʼ ἐλθὼν προκαθεύδει πρῲ πάνυ,
105	ὥσπερ λεπὰς προσεχόμενος τῷ κίονι.
106	ὑπὸ δυσκολίας δʼ ἅπασι τιμῶν τὴν μακρὰν
107	ὥσπερ μέλιττʼ ἢ βομβυλιὸς εἰσέρχεται
108	ὑπὸ τοῖς ὄνυξι κηρὸν ἀναπεπλασμένος.
109	ψήφων δὲ δείσας μὴ δεηθείη ποτέ,
110	ἵνʼ ἔχοι δικάζειν, αἰγιαλὸν ἔνδον τρέφει.
111	τοιαῦτʼ ἀλύει· νουθετούμενος δʼ ἀεὶ
112	μᾶλλον δικάζει. τοῦτον οὖν φυλάττομεν
113	μοχλοῖσιν ἐνδήσαντες, ὡς ἂν μὴ ʼξίῃ.
114	ὁ γὰρ υἱὸς αὐτοῦ τὴν νόσον βαρέως φέρει.
115	καὶ πρῶτα μὲν λόγοισι παραμυθούμενος
116	ἀνέπειθεν αὐτὸν μὴ φορεῖν τριβώνιον
117	μηδʼ ἐξιέναι θύραζʼ, ὁ δʼ οὐκ ἐπείθετο.
118	εἶτʼ αὐτὸν ἀπέλου κἀκάθαιρʼ, ὁ δʼ οὐ μάλα.
119	μετὰ τοῦτʼ ἐκορυβάντιζʼ, ὁ δʼ αὐτῷ τυμπάνῳ
120	ᾄξας ἐδίκαζεν ἐς τὸ καινὸν ἐμπεσών.
121	ὅτε δῆτα ταύταις ταῖς τελεταῖς οὐκ ὠφέλει,
122	διέπλευσεν εἰς Αἴγιναν, εἶτα ξυλλαβὼν
123	νύκτωρ κατέκλινεν αὐτὸν εἰς Ἀσκληπιοῦ,
124	ὁ δʼ ἀνεφάνη κνεφαῖος ἐπὶ τῇ κιγκλίδι.
125	ἐντεῦθεν οὐκέτʼ αὐτὸν ἐξεφρίεμεν,
126	ὁ δʼ ἐξεδίδρασκε διά τε τῶν ὑδρορροῶν
127	καὶ τῶν ὀπῶν· ἡμεῖς δʼ ὅσʼ ἦν τετρημένα
128	ἐνεβύσαμεν ῥακίοισι κἀπακτώσαμεν,
129	ὁ δʼ ὡσπερεὶ κολοιὸς αὑτῷ παττάλους
130	ἐνέκρουεν ἐς τὸν τοῖχον, εἶτʼ ἐξήλλετο.
131	ἡμεῖς δὲ τὴν αὐλὴν ἅπασαν δικτύοις
132	καταπετάσαντες ἐν κύκλῳ φυλάττομεν.
133	ἔστιν δʼ ὄνομα τῷ μὲν γέροντι Φιλοκλέων
134	ναὶ μὰ Δία, τῷ δʼ υἱεῖ γε τῳδὶ Βδελυκλέων,
135	ἔχων τρόπους φρυαγμοσεμνάκους τίνας. 
136	ὦ Ξανθία καὶ Σωσία, καθεύδετε;
137	οἴμοι.
137b	τί ἔστι;
137c	Βδελυκλέων ἀνίσταται.
138	οὐ περιδραμεῖται σφῷν ταχέως δεῦρʼ ἅτερος;
139	ὁ γὰρ πατὴρ ἐς τὸν ἰπνὸν εἰσελήλυθε
140	καὶ μυσπολεῖ τι καταδεδυκώς. ἀλλʼ ἄθρει
141	κατὰ τῆς πυέλου τὸ τρῆμʼ ὅπως μὴ ʼκδύσεται·
142	σὺ δὲ τῇ θύρᾳ πρόσκεισο.
142b	ταῦτʼ ὦ δέσποτα.
143	ἄναξ Πόσειδον τί ποτʼ ἄρʼ ἡ κάπνη ψοφεῖ;
144	οὗτος τίς εἶ σύ;
144b	καπνὸς ἔγωγʼ ἐξέρχομαι.
145	καπνός; φέρʼ ἴδω ξύλου τίνος σύ.
145b	συκίνου.
146	νὴ τὸν Δίʼ ὅσπερ γʼ ἐστὶ δριμύτατος καπνῶν.
147	ἀτὰρ οὐκέτʼ ἐρρήσεις γε, ποῦ ʼσθʼ ἡ τηλία;
148	δύου πάλιν· φέρʼ ἐπαναθῶ σοι καὶ ξύλον.
149	ἐνταῦθά νυν ζήτει τινʼ ἀλλην μηχανήν.
150	ἀτὰρ ἄθλιός γʼ εἴιμʼ ὡς ἕτερός γʼ οὐδεὶς ἀνήρ,
151	ὅστις πατρὸς νυνὶ Καπνίου κεκλήσομαι.
152	ὅδε τὴν θύραν ὠθεῖ·
152b	πιέζέ νυν σφόδρα,
153	εὖ κἀνδρικῶς· κἀγὼ γὰρ ἐνταῦθʼ ἔρχομαι.
154	καὶ τῆς κατακλῇδος ἐπιμελοῦ, καὶ τοῦ μοχλοῦ
155	φύλατθʼ ὅπως μὴ τὴν βάλανον ἐκτρώξεται.
156	τί δράσετʼ; οὐκ ἐκφρήσετʼ ὦ μιαρώτατοι
157	δικάσοντά μʼ, ἀλλʼ ἐκφεύξεται Δρακοντίδης;
158	σὺ δὲ τοῦτο βαρέως ἂν φέροις;
158b	ὁ γὰρ θεὸς
159	μαντευομένῳ μοὔχρησεν ἐν Δελφοῖς ποτέ,
160	ὅταν τις ἐκφύγῃ μʼ ἀποσκλῆναι τότε.
161	Ἄπολλον ἀποτρόπαιε τοῦ μαντεύματος.
162	ἴθʼ ἀντιβολῶ σʼ ἔκφρες με, μὴ διαρραγῶ.
163	μὰ τὸν Ποσειδῶ Φιλοκλέων οὐδέποτέ γε.
164	διατρώξομαι τοίνυν ὀδὰξ τὸ δίκτυον.
165	ἀλλʼ οὐκ ἔχεις ὀδόντας.
165b	οἴμοι δείλαιος·
166	τῶς ἄν σʼ ἀποκτείναιμι; πῶς; δότε μοι ξίφος
167	ὅπως τάχιστʼ, ἢ πινάκιον τιμητικόν.
168	ἅνθρωπος οὗτος μέγα τι δρασείει κακόν.
169	μὰ τὸν Δίʼ οὐ δῆτʼ, ἀλλʼ ἀποδόσθαι βούλομαι
170	τὸν ὄνον ἄγων αὐτοῖσι τοῖς κανθηλίοις·
171	νουμηνία γάρ ἐστιν.
171b	οὔκουν κἂν ἐγὼ
172	αὐτὸν ἀποδοίμην δῆτʼ ἄν;
172b	οὐχ ὥσπερ γʼ ἐγώ.
173	μὰ Δίʼ ἀλλʼ ἄμεινον.
173b	ἀλλὰ τὸν ὄνον ἔξαγε.
174	οἵαν πρόφασιν καθῆκεν, ὡς εἰρωνικῶς,
175	ἵνʼ αὐτὸν ἐκπέμψειας.
175b	ἀλλʼ οὐκ ἔσπασεν
176	ταύτῃ γʼ· ἐγὼ γὰρ ᾐσθόμην τεχνωμένου.
177	ἀλλʼ εἰσιών μοι τὸν ὄνον ἐξάγειν δοκῶ
178	ὅπως ἂν ὁ γέρων μηδὲ παρακύψῃ πάλιν.
179	κάνθων τί κλάεις; ὅτι πεπράσει τήμερον;
180	βάδιζε θᾶττον. τί στένεις, εἰ μὴ φέρεις
181	Ὀδυσσέα τινʼ;
181b	ἀλλὰ ναὶ μὰ Δία φέρει
182	κάτω γε τουτονί τινʼ ὑποδεδυκότα. 
183	ποῖον; φέρʼ ἴδωμαι τουτονί. τουτὶ τί ἦν;
184	τίς εἶ ποτʼ ὦνθρωπʼ ἐτεόν;
184b	Οὖτις νὴ Δία.
185	Οὖτις σύ; ποδαπός;
185b	Ἴθακος Ἀποδρασιππίδου.
186	Οὖτις μὰ τὸν Δίʼ οὔτι χαιρήσων γε σύ.
187	ὕφελκε θᾶττον αὐτόν. ὦ μιαρώτατος
188	ἵνʼ ὑποδέδυκεν· ὥστʼ ἔμοιγʼ ἰνδάλλεται
189	ὁμοιότατος κλητῆρος εἶναι πωλίῳ.
190	εἰ μή μʼ ἐάσεθʼ ἥσυχον, μαχούμεθα.
191	περὶ τοῦ μαχεῖ νῷν δῆτα;
191b	περὶ ὄνου σκιᾶς.
192	πονηρὸς εἶ πόρρω τέχνης καὶ παράβολος.
193	ἐγὼ πονηρός; οὐ μὰ Δίʼ ἀλλʼ οὐκ οἶσθα σὺ
194	νῦν μʼ ὄντʼ ἄριστον· ἀλλʼ ἴσως, ὅταν φάγῃς
195	ὑπογάστριον γέροντος ἡλιαστικοῦ.
196	ὤθει τὸν ὄνον καὶ σαυτὸν ἐς τὴν οἰκίαν.
197	ὦ ξυνδικασταὶ καὶ Κλέων ἀμύνατε.
198	ἔνδον κέκραχθι τῆς θύρας κεκλῃμένης.
199	ὤθει σὺ πολλοὺς τῶν λίθων πρὸς τὴν θύραν,
200	καὶ τὴν βάλανον ἔμβαλλε πάλιν ἐς τὸν μοχλόν,
201	καὶ τῇ δοκῷ προσθεὶς τὸν ὅλμον τὸν μέγαν
202	ἀνύσας τι προσκύλισον.
202b	οἴμοι δείλαιος·
203	πόθεν ποτʼ ἐμπέπτωκέ μοι τὸ βωλίον;
204	ἴσως ἄνωθεν μῦς ἐνέβαλέ σοί ποθεν.
205	μῦς; οὐ μὰ Δίʼ ἀλλʼ ὑποδυόμενός τις οὑτοσὶ
206	ὑπὸ τῶν κεραμίδων ἡλιαστὴς ὀροφίας.
207	οἴμοι κακοδαίμων, στροῦθος ἁνὴρ γίγνεται·
208	ἐκπτήσεται. ποῦ ποῦ ʼστί μοι τὸ δίκτυον;
209	σοῦ σοῦ, πάλιν σοῦ. νὴ Δίʼ ἦ μοι κρεῖττον ἦν
210	τηρεῖν Σκιώνην ἀντὶ τούτου τοῦ πατρός.
211	ἄγε νυν, ἐπειδὴ τουτονὶ σεσοβήκαμεν,
212	κοὐκ ἔσθʼ ὅπως διαδὺς ἂν ἡμᾶς ἔτι λάθοι,
213	τί οὐκ ἀπεκοιμήθημεν ὅσον ὅσον στίλην;
214	ἀλλʼ ὦ πόνηρʼ ἥξουσιν ὀλίγον ὕστερον
215	οἱ ξυνδικασταὶ παρακαλοῦντες τουτονὶ
216	τὸν πατέρα.
216b	τίλέγεις; ἀλλὰ νῦν γʼ ὄρθρος βαθύς.
217	νὴ τὸν Δίʼ, ὀψὲ γοῦν ἀνεστήκασι νῦν.
218	ὡς ἀπὸ μέσων νυκτῶν γε παρακαλοῦσʼ ἀεί,
219	λύχνους ἔχοντες καὶ μινυρίζοντες μέλη
220	ἀρχαῖα μελισιδωνοφρυνιχήρατα,
221	οἷς ἐκκαλοῦνται τοῦτον.
221b	οὐκοῦν, ἢν δέῃ,
222	ἤδη ποτʼ αὐτοὺς τοῖς λίθοις βαλλήσομεν.
223	ἀλλʼ ὦ πόνηρε τὸ γένος ἤν τις ὀργίσῃ
224	τὸ τῶν γερόντων, ἔσθʼ ὅμοιον σφηκιᾷ.
225	ἔχουσι γὰρ καὶ κέντρον ἐκ τῆς ὀσφύος
226	ὀξύτατον, ᾧ κεντοῦσι, καὶ κεκραγότες
227	πηδῶσι καὶ βάλλουσιν ὥσπερ φέψαλοι.
228	μὴ φροντίσῃς· ἐὰν ἐγὼ λίθους ἔχω,
229	πολλῶν δικαστῶν σφηκιὰν διασκεδῶ. 
230	χώρει πρόβαινʼ ἐρρωμένως. ὦ Κωμία βραδύνεις.
231	μὰ τὸν Δίʼ οὐ μέντοι πρὸ τοῦ γʼ, ἀλλʼ ἦσθʼ ἱμὰς κύνειος·
232	νυνὶ δὲ κρείττων ἐστί σου Χαρινάδης βαδίζειν.
233	ὦ Στρυμόδωρε Κονθυλεῦ, βέλτιστε συνδικαστῶν,
234	Εὐεργίδης ἆρʼ ἐστί που ʼνταῦθʼ ἢ Χάβης ὁ Φλυεύς;
235	πάρεσθʼ ὃ δὴ λοιπόν γʼ ἔτʼ ἐστίν, ἀππαπαῖ παπαιάξ,
236	ἥβης ἐκείνης ἡνίκʼ ἐν Βυζαντίῳ ξυνῆμεν
237	φρουροῦντʼ ἐγώ τε καὶ σύ· κᾆτα περιπατοῦντε νύκτωρ
238	τῆς ἀρτοπώλιδος λαθόντʼ ἐκλέψαμεν τὸν ὅλμον,
239	κᾆθʼ ἥψομεν τοῦ κορκόρου κατασχίσαντες αὐτόν.
240	ἀλλʼ ἐγκονῶμεν ὦνδρες, ὡς ἔσται Λάχητι νυνί·
241	σίμβλον δέ φασι χρημάτων ἔχειν ἅπαντες αὐτόν.
242	χθὲς οὖν Κλέων ὁ κηδεμὼν ἡμῖν ἐφεῖτʼ ἐν ὥρᾳ
243	ἥκειν ἔχοντας ἡμερῶν ὀργὴν τριῶν πονηρὰν
244	ἐπʼ αὐτόν, ὡς κολωμένους ὧν ἠδίκησεν. ἀλλὰ
245	σπεύδωμεν ὦνδρες ἥλικες πρὶν ἡμέραν γενέσθαι.
246	χωρῶμεν ἅμα τε τῷ λύχνῳ πάντῃ διασκοπῶμεν,
247	μή που λίθος τις ἐμποδὼν ἡμᾶς κακόν τι δράσῃ.
248	τὸν πηλὸν ὦ πάτερ πάτερ τουτονὶ φύλαξαι.
249	κάρφος χαμᾶθέν νυν λαβὼν τὸν λύχνον πρόμυξον.
250	οὔκ, ἀλλὰ τῳδί μοι δοκῶ τὸν λύχνον προβύσειν.
251	τί δὴ μαθὼν τῷ δακτύλῳ τὴν θρυαλλίδʼ ὠθεῖς,
252	καὶ ταῦτα τοὐλαίου σπανίζοντος ὦνόητε;
253	οὐ γὰρ δάκνει σʼ, ὅταν δέῃ τίμιον πρίασθαι.
254	εἰ νὴ Δίʼ αὖθις κονδύλοις νουθετήσεθʼ ἡμᾶς,
255	ἀποσβέσαντες τοὺς λύχνους ἄπιμεν οἴκαδʼ αὐτοί·
256	κἄπειτʼ ἴσως ἐν τῷ σκότῳ τουτουὶ στερηθεὶς
257	τὸν πηλὸν ὥσπερ ἀτταγᾶς τυρβάσεις βαδίζων.
258	ἦ μὴν ἐγὼ σοῦ χἀτέρους μείζονας κολάζω.
259	ἀλλʼ οὑτοσί μοι βόρβορος φαίνεται πατοῦντι·
260	κοὐκ ἔσθʼ ὅπως οὐχ ἡμερῶν τεττάρων τὸ πλεῖστον
261	ὕδωρ ἀναγκαίως ἔχει τὸν θεὸν ποιῆσαι.
262	ἔπεισι γοῦν τοῖσιν λύχνοις οὑτοιὶ μύκητες·
263	φιλεῖ δʼ, ὅταν τοῦτʼ ᾖ, ποιεῖν ὑετὸν μάλιστα.
264	δεῖται δὲ καὶ τῶν καρπίμων ἅττα μή ʼστι πρῷα
265	ὕδωρ γενέσθαι κἀπιπνεῦσαι βόρειον αὐτοῖς.
266	τί χρῆμʼ ἄρʼ οὑκ τῆς οἰκίας τῆσδε συνδικαστὴς
267	πέπονθεν, ὡς οὐ φαίνεται δεῦρο πρὸς τὸ πλῆθος;
268	οὐ μὴν πρὸ τοῦ γʼ ἐφολκὸς ἦν, ἀλλὰ πρῶτος ἡμῶν
269	ἡγεῖτʼ ἂν ᾄδων Φρυνίχου· καὶ γάρ ἐστιν ἁνὴρ
270	φιλῳδός. ἀλλά μοι δοκεῖ στάντας ἐνθάδʼ ὦνδρες
271	ᾄδοντας αὐτὸν ἐκκαλεῖν, ἤν τί πως ἀκούσας
272	τοὐμοῦ μέλους ὑφʼ ἡδονῆς ἑρπύσῃ θύραζε. 
273	τί ποτʼ οὐ πρὸ θυρῶν φαίνετʼ ἄρʼ ἡμῖν ὁ γέρων οὐδʼ ὑπακούει;
274	μῶν ἀπολώλεκε τὰς
275	ἐμβάδας, ἢ προσέκοψʼ ἐν
275a	τῷ σκότῳ τὸν δάκτυλόν που,
276	εἶτʼ ἐφλέγμηνεν αὐτοῦ
276a	τὸ σφυρὸν γέροντος ὄντος;
277	καὶ τάχʼ ἂν βουβωνιῴη.
278	ἦ μὴν πολὺ δριμύτατός γʼ ἦν τῶν παρʼ ἡμῖν,
278a	καὶ μόνος οὐκ ἂν ἐπείθετʼ,
279	ἀλλʼ ὁπότʼ ἀντιβολοίη
279a	τις, κάτω κύπτων ἂν οὕτω
280	λίθον ἕψεις, ἔλεγεν. 
281	τάχα δʼ ἂν διὰ τὸν χθιζινὸν ἄνθρωπον, ὃς ἡμᾶς διεδύετʼ
282	ἐξαπατῶν καὶ λέγων
282a	ὡς φιλαθήναιος ἦν καὶ
283	τἀν Σάμῳ πρῶτος κατείποι,
283a	διὰ τοῦτʼ ὀδυνηθεὶς
284	εἶτʼ ἴσως κεῖται πυρέττων.
285	ἔστι γὰρ τοιοῦτος ἁνήρ.
286	ἀλλʼ ὦγάθʼ ἀνίστασο μηδʼ οὕτω σεαυτὸν
287	ἔσθιε μηδʼ ἀγανάκτει.
287a	καὶ γὰρ ἀνὴρ παχὺς ἥκει
288	τῶν προδόντων τἀπὶ Θρᾴκης·
289	ὃν ὅπως ἐγχυτριεῖς.
290	ὕπαγʼ ὦ παῖ ὕπαγε.
291	ἐθελήσεις τί μοι οὖν ὦ
292	πάτερ, ἤν σού τι δεηθῶ;
293	πάνυ γʼ ὦ παιδίον. ἀλλʼ εἰπέ,
294	τί βούλει με πρίασθαι
295	καλόν; οἶμαι δέ σʼ ἐρεῖν ἀστραγάλους
295a	δήπουθεν ὦ παῖ.
296	μὰ Δίʼ ἀλλʼ ἰσχάδας ὦ παππία·
297	ἥδιον γάρ.
297b	οὐκ ἂν
298	μὰ Δίʼ, εἰ κρέμαισθέ γʼ ὑμεῖς.
299	μὰ Δίʼ οὔ τἄρα προπέμψω σε τὸ λοιπόν.
300	ἀπὸ γὰρ τοῦδέ με τοῦ μισθαρίου
301	τρίτον αὐτὸν ἔχειν ἄλφιτα δεῖ καὶ ξύλα κὤψον·
302	ἒ ἔ. σὺ δὲ σῦκά μʼ αἰτεῖς. 
303	ἄγε νυν ὦ πάτερ ἢν μὴ
304	τὸ δικαστήριον ἅρχων
305	καθίσῃ νῦν, πόθεν ὠνησόμεθʼ
306	ἄριστον; ἔχεις ἐλπίδα
307	χρηστήν τινα νῷν ἢ
308	πόρον Ἕλλας ἱρὸν εὑρεῖν ;
309	ἀπαπαῖ φεῦ, ἀπαπαῖ φεῦ, 
310	μὰ Δίʼ οὐκ ἔγωγε νῷν οἶδʼ
311	ὁπόθεν γε δεῖπνον ἔσται.
312	τί με δῆτʼ ὦ μελέα μῆτερ ἔτικτες;
313	ἵνʼ ἐμοὶ πράγματα βόσκειν παρέχῃς.
314	ἀνόνητον ἄρʼ ὦ θυλάκιόν σʼ εἶχον ἄγαλμα.
315	ἒ ἔ. πάρα νῷν στενάζειν. 
316	φίλοι, τήκομαι μὲν
317	πάλαι διὰ τῆς ὀπῆς
317a	ὑμῶν ὑπακούων.
318	ἀλλὰ γὰρ οὐχ οἷός τʼ εἴμʼ
318a	ᾄδειν. τί ποιήσω;
319	τηροῦμαι δʼ ὑπὸ τῶνδʼ, ἐπεὶ
320	βούλομαί γε πάλαι μεθʼ ὑμῶν
321	ἐλθὼν ἐπὶ τοὺς καδίσκους
322	κακόν τι ποιῆσαι.
323	ἀλλʼ ὦ Ζεῦ Ζεῦ μέγα βροντήσας
324	ἤ με ποίησον καπνὸν ἐξαίφνης
325	ἢ Προξενίδην ἢ τὸν Σέλλου
326	τοῦτον τὸν ψευδαμάμαξυν.
327	τόλμησον ἄναξ χαρίσασθαί μοι,
328	πάθος οἰκτίρας· ἤ με κεραυνῷ
329	διατινθαλέῳ σπόδισον ταχέως,
330	κἄπειτʼ ἀνελών μʼ ἀποφυσήσας
331	εἰς ὀξάλμην ἔμβαλε θερμήν·
332	ἢ δῆτα λίθον με ποίησον ἐφʼ οὗ
333	τὰς χοιρίνας ἀριθμοῦσι. 
334	τίς γάρ ἐσθʼ ὁ ταῦτά σʼ εἵργων
334a	κἀποκλῄων τῇ θύρᾳ; λέξον·
335	πρὸς εὔνους γὰρ φράσεις.
336	οὑμὸς υἱός. ἀλλὰ μὴ βοᾶτε· καὶ γὰρ τυγχάνει
337	οὑτοσὶ πρόσθεν καθεύδων. ἀλλʼ ὕφεσθε τοῦ τόνου.
338	τοῦ δʼ ἔφεξιν ὦ μάταιε ταῦτα δρᾶν σε βούλεται;
339	καὶ τίνα πρόφασιν ἔχων;
340	οὐκ ἐᾷ μʼ ὦνδρες δικάζειν οὐδὲ δρᾶν οὐδὲν κακόν,
341	ἀλλά μʼ εὐωχεῖν ἕτοιμός ἐστʼ· ἐγὼ δʼ οὐ βούλομαι. 
342	τοῦτʼ ἐτόλμησʼ ὁ μιαρὸς χανεῖν
342a	ὁ Δημολογοκλέων ὅδʼ, 
343	ὅτι λέγεις σύ τι περὶ τῶν νεῶν
343a	ἀληθές. οὐ γὰρ ἄν ποθʼ
344	οὗτος ἁνὴρ τοῦτʼ ἐτόλμησεν
344a	λέγειν, εἰ
345	μὴ ξυνωμότης τις ἦν. 
346	ἀλλʼ ἐκ τούτων ὥρα τινά σοι ζητεῖν καινὴν ἐπίνοιαν,
347	ἥτις σε λάθρᾳ τἀνδρὸς τουδὶ καταβῆναι δεῦρο ποιήσει. 
348	τίς ἂν οὖν εἴη; ζητεῖθʼ ὑμεῖς, ὡς πᾶν ἂν ἔγωγε ποιοίην·
349	οὕτω κιττῶ διὰ τῶν σανίδων μετὰ χοιρίνης περιελθεῖν.
350	ἔστιν ὀπὴ δῆθʼ ἥντινʼ ἂν ἔνδοθεν οἷός τʼ εἴης διορύξαι,
351	εἶτʼ ἐκδῦναι ῥάκεσιν κρυφθεὶς ὥσπερ πολύμητις Ὀδυσσεύς;
352	πάντα πέφαρκται κοὐκ ἔστιν ὀπῆς οὐδʼ εἰ σέρφῳ διαδῦναι.
353	ἀλλʼ ἄλλο τι δεῖ ζητεῖν ὑμᾶς· ὀπίαν δʼ οὐκ ἔστι γενέσθαι.
354	μέμνησαι δῆθʼ, ὅτʼ ἐπὶ στρατιᾶς κλέψας ποτὲ τοὺς ὀβελίσκους
355	ἵεις σαυτὸν κατὰ τοῦ τείχους ταχέως, ὅτε Νάξος ἑάλω.
356	οἶδʼ· ἀλλὰ τί τοῦτʼ; οὐδὲν γὰρ τοῦτʼ ἐστὶν ἐκείνῳ προσόμοιον.
357	ἥβων γὰρ κἀδυνάμην κλέπτειν, ἴσχυόν τʼ αὐτὸς ἐμαυτοῦ, 
358	κοὐδείς μʼ ἐφύλαττʼ, ἀλλʼ ἐξῆν μοι
359	φεύγειν ἀδεῶς. νῦν δὲ ξὺν ὅπλοις
360	ἄνδρες ὁπλῖται διαταξάμενοι
361	κατὰ τὰς διόδους σκοπιωροῦνται,
362	τὼ δὲ δύʼ αὐτῶν ἐπὶ ταῖσι θύραις
363	ὥσπερ με γαλῆν κρέα κλέψασαν
364	τηροῦσιν ἔχοντʼ ὀβελίσκους. 
365	ἀλλὰ καὶ νῦν ἐκπόριζε
366	μηχανὴν ὅπως τάχισθʼ· ἕως
366a	γάρ, ὦ μελίττιον.
367	διατραγεῖν τοίνυν κράτιστόν ἐστί μοι τὸ δίκτυον.
368	ἡ δέ μοι Δίκτυννα συγγνώμην ἔχοι τοῦ δικτύου.
369	ταῦτα μὲν πρὸς ἀνδρός ἐστʼ ἄνοντος ἐς σωτηρίαν.
370	ἀλλʼ ἔπαγε τὴν γνάθον.
371	διατέτρωκται τοῦτό γʼ. ἀλλὰ μὴ βοᾶτε μηδαμῶς,
372	ἀλλὰ τηρώμεσθʼ ὅπως μὴ Βδελυκλέων αἰσθήσεται. 
373	μηδὲν ὦ τᾶν δέδιθι, μηδέν·
374	ὡς ἐγὼ τοῦτόν γʼ, ἐὰν γρύξῃ
374a	τι, ποιήσω δακεῖν τὴν
375	καρδίαν καὶ τὸν περὶ ψυχῆς
376	δρόμον δραμεῖν, ἵνʼ εἰδῇ
377	μὴ πατεῖν τὰ
378	τοῖν θεοῖν ψηφίσματα. 
379	ἀλλʼ ἐξάψας διὰ τῆς θυρίδος τὸ καλῴδιον εἶτα καθίμα
380	δήσας σαυτὸν καὶ τὴν ψυχὴν ἐμπλησάμενος Διοπείθους. 
381	ἄγε νυν, ἢν αἰσθομένω τούτω ζητῆτόν μʼ ἐσκαλαμᾶσθαι
382	κἀνασπαστὸν ποιεῖν εἴσω, τί ποιήσετε; φράζετε νυνί.
383	ἀμυνοῦμέν σοι τὸν πρινώδη θυμὸν ἅπαντες καλέσαντες
384	ὥστʼ οὐ δυνατόν σʼ εἵργειν ἔσται· τοιαῦτα ποιήσομεν ἡμεῖς.
385	δράσω τοίνυν ὑμῖν πίσυνος, καὶ — μανθάνετʼ; — ἤν τι πάθω ʼγώ,
386	ἀνελόντες καὶ κατακλαύσαντες θεῖναί μʼ ὑπὸ τοῖσι δρυφάκτοις.
387	οὐδὲν πείσει· μηδὲν δείσῃς. ἀλλʼ ὦ βέλτιστε καθίει
388	σαυτὸν θαρρῶν κἀπευξάμενος τοῖσι πατρῴοισι θεοῖσιν.
389	ὦ Λύκε δέσποτα, γείτων ἥρως· σὺ γὰρ οἷσπερ ἐγὼ κεχάρησαι,
390	τοῖς δακρύοισιν τῶν φευγόντων ἀεὶ καὶ τοῖς ὀλοφυρμοῖς·
391	ᾤκησας γοῦν ἐπίτηδες ἰὼν ἐνταῦθʼ ἵνα ταῦτʼ ἀκροῷο,
392	κἀβουλήθης μόνος ἡρώων παρὰ τὸν κλάοντα καθῆσθαι.
393	ἐλέησον καὶ σῶσον νυνὶ τὸν σαυτοῦ πλησιόχωρον·
394	κοὐ μή ποτέ σου παρὰ τὰς κάννας οὐρήσω μηδʼ ἀποπάρδω.
395	οὗτος ἐγείρου.
395b	τί τὸ πρᾶγμʼ;
395c	ὥσπερ φωνή μέ τις ἐγκεκύκλωται.
396	μῶν ὁ γέρων πῃ διαδύεται αὖ ;
396b	μὰ Δίʼ οὐ δῆτʼ, ἀλλὰ καθιμᾷ
397	αὑτὸν δήσας.
397b	ὦ μιαρώτατε τί ποιεῖς; οὐ μὴ καταβήσει;
398	ἀνάβαινʼ ἀνύσας κατὰ τὴν ἑτέραν καὶ ταῖσιν φυλλάσι παῖε,
399	ἤν πως πρύμνην ἀνακρούσηται πληγεὶς ταῖς εἰρεσιώναις.
400	οὐ ξυλλήψεσθʼ ὁπόσοισι δίκαι τῆτες μέλλουσιν ἔσεσθαι,
401	ὦ Σμικυθίων καὶ Τεισιάδη καὶ Χρήμων καὶ Φερέδειπνε;
402	πότε δʼ, εἰ μὴ νῦν, ἐπαρήξετέ μοι, πρίν μʼ εἴσω μᾶλλον ἄγεσθαι; 
403	εἰπέ μοι τί μέλλομεν κινεῖν ἐκείνην τὴν χολήν,
404	ἥνπερ, ἡνίκʼ ἄν τις ἡμῶν ὀργίσῃ τὴν σφηκιάν;
405	νῦν ἐκεῖνο νῦν ἐκεῖνο
406	τοὐξύθυμον, ᾧ κολαζόμεσθα,
407	κέντρον †ἐντέτατʼ ὀξύ†.
408	ἀλλὰ θαἰμάτια βαλόντες ὡς τάχιστα, παιδία,
409	θεῖτε καὶ βοᾶτε, καὶ Κλέωνι ταῦτʼ ἀγγέλλετε,
410	καὶ κελεύετʼ αὐτὸν ἥκειν
411	ὡς ἐπʼ ἄνδρα μισόπολιν
412	ὄντα κἀπολούμενον, ὅτι
413	τόνδε λόγον ἐσφέρει,
414	μὴ δικάζειν δίκας.
415	ὦγαθοὶ τὸ πρᾶγμʼ ἀκούσατʼ, ἀλλὰ μὴ κεκράγετε.
416	νὴ Δίʼ ἐς τὸν οὐρανόν γʼ.
416b	ὡς τοῦδʼ ἐγὼ οὐ μεθήσομαι.
417	ταῦτα δῆτʼ οὐ δεινὰ καὶ τυραννίς ἐστιν ἐμφανής;
418	ὦ πόλις καὶ Θεώρου θεοισεχθρία,
419	κεἴ τις ἄλλος προέστηκεν ἡμῶν κόλαξ. 
420	Ἡράκλεις καὶ κέντρʼ ἔχουσιν. οὐχ ὁρᾷς ὦ δέσποτα;
421	οἷς γʼ ἀπώλεσαν Φίλιππον ἐν δίκῃ τὸν Γοργίου.
422	καὶ σέ γʼ αὐτοῖς ἐξολοῦμεν· ἀλλὰ πᾶς ἐπίστρεφε
423	δεῦρο κἀξείρας τὸ κέντρον εἶτʼ ἐπʼ αὐτὸν ἵεσο,
424	ξυσταλεὶς εὔτακτος ὀργῆς καὶ μένους ἐμπλήμενος,
425	ὡς ἂν εὖ εἰδῇ τὸ λοιπὸν σμῆνος οἷον ὤργισεν.
426	τοῦτο μέντοι δεινὸν ἤδη νὴ Δίʼ, εἰ μαχούμεθα·
427	ὡς ἔγωγʼ αὐτῶν ὁρῶν δέδοικα τὰς ἐγκεντρίδας.
428	ἀλλʼ ἀφίει τὸν ἄνδρʼ· εἰ δὲ μή, φήμʼ ἐγὼ
429	τὰς χελώνας μακαριεῖν σε τοῦ δέρματος. 
430	εἶά νυν ὦ ξυνδικασταὶ σφῆκες ὀξυκάρδιοι,
431	οἱ μὲν ἐς τὸν πρωκτὸν αὐτῶν ἐσπέτεσθʼ ὠργισμένοι,
432	οἱ δὲ τὠφθαλμὼ κύκλῳ κεντεῖτε καὶ τοὺς δακτύλους.
433	ὦ Μίδα καὶ Φρὺξ βοήθει δεῦρο καὶ Μασιντύα,
434	καὶ λάβεσθε τουτουὶ καὶ μὴ μεθῆσθε μηδενί·
435	εἰ δὲ μή, ʼν πέδαις παχείαις οὐδὲν ἀριστήσετε.
436	ὡς ἐγὼ πολλῶν ἀκούσας οἶδα θρίων τὸν ψόφον.
437	εἰ δὲ μὴ τοῦτον μεθήσεις, ἔν τί σοι παγήσεται.
438	ὦ Κέκροψ ἥρως ἄναξ τὰ πρὸς ποδῶν Δρακοντίδη,
439	περιορᾷς οὕτω μʼ ὑπʼ ἀνδρῶν βαρβάρων χειρούμενον,
440	οὓς ἐγὼ ʼδίδαξα κλάειν τέτταρʼ ἐς τὴν χοίνικα;
441	εἶτα δῆτʼ οὐ πόλλʼ ἔνεστι δεινὰ τῷ γήρᾳ κακά;
442	δηλαδή· καὶ νῦν γε τούτω τὸν παλαιὸν δεσπότην
443	πρὸς βίαν χειροῦσιν, οὐδὲν τῶν πάλαι μεμνημένοι
444	διφθερῶν κἀξωμίδων, ἃς οὗτος αὐτοῖς ἠμπόλα,
445	καὶ κυνᾶς· καὶ τοὺς πόδας χειμῶνος ὄντος ὠφέλει,
446	ὥστε μὴ ῥιγῶν ἑκάστοτʼ· ἀλλὰ τούτοις γʼ οὐκ ἔνι
447	οὐδʼ ἐν ὀφθαλμοῖσιν αἰδὼς τῶν παλαιῶν ἐμβάδων.
448	οὐκ ἀφήσεις οὐδὲ νυνί μʼ ὦ κάκιστον θηρίον,
449	οὐδʼ ἀναμνησθεὶς ὅθʼ εὑρὼν τοὺς βότρυς κλέπτοντά σε
450	προσαγαγὼν πρὸς τὴν ἐλάαν ἐξέδειρʼ εὖ κἀνδρικῶς,
451	ὥστε σε ζηλωτὸν εἶναι; σὺ δʼ ἀχάριστος ἦσθʼ ἄρα.
452	ἀλλʼ ἄνες με καὶ σὺ καὶ σύ, πρὶν τὸν υἱὸν ἐκδραμεῖν.
453	ἀλλὰ τούτων μὲν τάχʼ ἡμῖν δώσετον καλὴν δίκην,
454	οὐκέτʼ ἐς μακρὰν ἵνʼ εἰδῆθʼ οἷός ἐστʼ ἀνδρῶν τρόπος
455	ὀξυθύμων καὶ δικαίων καὶ βλεπόντων κάρδαμα.
456	παῖε παἶ ὦ Ξανθία τοὺς σφῆκας ἀπὸ τῆς οἰκίας.
457	ἀλλὰ δρῶ τοῦτʼ· ἀλλὰ καὶ σὺ τῦφε πολλῷ τῷ καπνῷ.
458	οὐχὶ σοῦσθʼ; οὐκ ἐς κόρακας; οὐκ ἄπιτε; παῖε τῷ ξύλῳ.
459	καὶ σὺ προσθεὶς Αἰσχίνην ἔντυφε τὸν Σελλαρτίου.
460	ἆρʼ ἐμέλλομέν ποθʼ ὑμᾶς ἀποσοβήσειν τῷ χρόνῳ. 
461	ἀλλὰ μὰ Δίʼ οὐ ῥᾳδίως οὕτως ἂν αὐτοὺς διέφυγες,
462	εἴπερ ἔτυχον τῶν μελῶν τῶν Φιλοκλέους βεβρωκότες.
463	ἆρα δῆτʼ οὐκ αὐτὰ δῆλα
464	τοῖς πένησιν, ἡ τυραννὶς
465	†ὡς λάθρᾳ γʼ ἐλάνθανʼ ὑπιοῦσά με,†
466	εἰ σύ γʼ ὦ πόνῳ πόνηρε καὶ κομηταμυνία
467	τῶν νόμων ἡμᾶς ἀπείργεις ὧν ἔθηκεν ἡ πόλις,
468	οὔτε τινʼ ἔχων πρόφασιν
469	οὔτε λόγον εὐτράπελον,
470	αὐτὸς ἄρχων μόνος;
471	ἔσθʼ ὅπως ἄνευ μάχης καὶ τῆς κατοξείας βοῆς
472	ἐς λόγους ἔλθοιμεν ἀλλήλοισι καὶ διαλλαγάς;
473	σοὐς λόγους ὦ μισόδημε καὶ μοναρχίας ἐραστά,
475	καὶ ξυνὼν Βρασίδᾳ καὶ φορῶν κράσπεδα
476	στεμμάτων τήν θʼ ὑπήνην ἄκουρον τρέφων; 
477	νὴ Δίʼ ἦ μοι κρεῖττον ἐκστῆναι τὸ παράπαν τοῦ πατρὸς
478	μᾶλλον ἢ κακοῖς τοσούτοις ναυμαχεῖν ὁσημέραι.
480	οὐδὲ μὴν οὐδʼ ἐν σελίνῳ σοὐστὶν οὐδʼ ἐν πηγάνῳ·
481	τοῦτο γὰρ παρεμβαλοῦμεν τῶν τριχοινίκων ἐπῶν.
482	ἀλλὰ νῦν μὲν οὐδὲν ἀλγεῖς, ἀλλʼ ὅταν ξυνήγορος
483	ταὐτὰ ταῦτα σου καταντλῇ καὶ ξυνωμότας καλῇ.
484	ἆρʼ ἂν ὦ πρὸς τῶν θεῶν ὑμεῖς ἀπαλλαχθεῖτέ μου;
485	ἢ δέδοκταί μοι δέρεσθαι καὶ δέρειν διʼ ἡμέρας;
486	οὐδέποτέ γʼ, οὐχ ἕως ἄν τί μου λοιπὸν ᾖ,
487	ὅστις ἡμῶν ἐπὶ τυραννίδʼ ὧδʼ ἐστάλης. 
488	ὡς ἅπανθʼ ὑμῖν τυραννίς ἐστι καὶ ξυνωμόται,
489	ἤν τε μεῖζον ἤν τʼ ἔλαττον πρᾶγμά τις κατηγορῇ,
490	ἧς ἐγὼ οὐκ ἤκουσα τοὔνομʼ οὐδὲ πεντήκοντʼ ἐτῶν·
491	νῦν δὲ πολλῷ τοῦ ταρίχους ἐστὶν ἀξιωτέρα,
492	ὥστε καὶ δὴ τοὔνομʼ αὐτῆς ἐν ἀγορᾷ κυλίνδεται.
493	ἢν μὲν ὠνῆταί τις ὀρφὼς μεμβράδας δὲ μὴ ʼθέλῃ,
494	εὐθέως εἴρηχʼ ὁ πωλῶν πλησίον τὰς μεμβράδας·
495	ʼοʼὗτος ὀψωνεῖν ἔοιχʼ ἅνθρωπος ἐπὶ τυραννίδι.ʼ
496	ἢν δὲ γήτειον προσαιτῇ ταῖς ἀφύαις ἥδυσμά τι,
497	ἡ λαχανόπωλις παραβλέψασά φησι θατέρῳ·
498	εἰπέ μοι, γήτειον αἰτεῖς· πότερον ἐπὶ τυραννίδι,
499	ἢ νομίζεις τὰς Ἀθήνας σοὶ φέρειν ἡδύσματα;
500	κἀμέ γʼ ἡ πόρνη χθὲς εἰσελθόντα τῆς μεσημβρίας,
501	ὅτι κελητίσαι ʼκέλευον, ὀξυθυμηθεῖσά μοι
502	ἤρετʼ εἰ τὴν Ἱππίου καθίσταμαι τυραννίδα.
503	ταῦτα γὰρ τούτοις ἀκούειν ἡδἔ, εἰ καὶ νῦν ἐγὼ
504	τὸν πατέρʼ ὅτι βούλομαι τούτων ἀπαλλαχθέντα τῶν
505	ὀρθροφοιτοσυκοφαντοδικοταλαιπώρων τρόπων
506	ζῆν βίον γενναῖον ὥσπερ Μόρυχος, αἰτίαν ἔχω
507	ταῦτα δρᾶν ξυνωμότης ὢν καὶ φρονῶν τυραννικά.
508	νὴ Δίʼ ἐν δίκῃ γʼ· ἐγὼ γὰρ οὐδʼ ἂν ὀρνίθων γάλα
509	ἀντὶ τοῦ βίου λάβοιμʼ ἂν οὗ με νῦν ἀποστερεῖς·
510	οὐδὲ χαίρω βατίσιν οὐδʼ ἐγχέλεσιν, ἀλλʼ ἥδιον ἄν
511	δικίδιον σμικρὸν φάγοιμʼ ἂν ἐν λοπάδι πεπνιγμένον.
512	νὴ Δίʼ εἰθίσθης γὰρ ἥδεσθαι τοιούτοις πράγμασιν·
513	ἀλλʼ ἐὰν σιγῶν ἀνάσχῃ καὶ μάθῃς ἁγὼ λέγω,
514	ἀναδιδάξειν οἴομαί σʼ ὡς πάντα ταῦθʼ ἁμαρτάνεις.
515	ἐξαμαρτάνω δικάζων;
515b	καταγελώμενος μὲν οὖν
516	οὐκ ἐπαϊεις ὑπʼ ἀνδρῶν, οὓς σὺ μόνον οὐ προσκυνεῖς.
517	ἀλλὰ δουλεύων λέληθας.
517b	παῦε δουλείαν λέγων,
518	ὅστις ἄρχω τῶν ἁπάντων.
518b	οὐ σύ γʼ, ἀλλʼ ὑπηρετεῖς
519	οἰόμενος ἄρχειν· ἐπεὶ δίδαξον ἡμᾶς ὦ πάτερ,
520	ἥτις ἡ τιμή ʼστί σοι καρπουμένῳ τὴν Ἑλλάδα.
521	πάνυ γε, καὶ τούτοισί γʼ ἐπιτρέψαι ʼθέλω.
521b	καὶ μὴν ἐγώ.
522	ἄφετέ νυν ἅπαντες αὐτόν.
522b	καὶ ξίφος γέ μοι δότε.
523	ἢν γὰρ ἡττηθῶ λέγων σου, περιπεσοῦμαι τῷ ξίφει.
524	εἰπέ μοι, τί δʼ ἤν, τὸ δεῖνα, τῇ διαίτῃ μὴ ʼμμένῃς;
525	μηδέποτε πίοιμʼ ἀκράτου μισθὸν ἀγαθοῦ δαίμονος. 
526	νῦν δὴ τὸν ἐκ θἠμετέρου
527	γυμνασίου δεῖ τι λέγειν
528	καινόν, ὅπως φανήσει —
529	ἐνεγκάτω μοι δεῦρο τὴν κίστην τις ὡς τάχιστα.
530	ἀτὰρ φανεῖ ποῖός τις ὤν, ἢν ταῦτα παρακελεύῃ;
531	μὴ κατὰ τὸν νεανίαν
532	τονδὶ λέγων. ὁρᾷς γὰρ ὥς
533	σοι μέγας ἐστὶν ἁγὼν
534	καὶ περὶ τῶν ἁπάντων,
535	εἴπερ, ὃ μὴ γένοιθʼ, οὗτός
536	σʼ ἐθέλει κρατῆσαι.
537	καὶ μὴν ὅσʼ ἂν λέξῃ γʼ ἁπλῶς μνημόσυνα γράψομαι ʼγώ.
538	τί γὰρ φάθʼ ὑμεῖς, ἢν ὁδί με τῷ λόγῳ κρατήσῃ;
540	οὐκέτι πρεσβυτῶν ὄχλος
541	χρήσιμος ἔστʼ οὐδʼ ἀκαρῆ·
542	σκωπτόμενοι δʼ ἐν ταῖς ὁδοῖς
543	θαλλοφόροι καλούμεθʼ, ἀντωμοσιῶν
545	κελύφη. 
546	ἀλλʼ ὦ περὶ τῆς πάσης μέλλων βασιλείας ἀντιλογήσειν
547	τῆς ἡμετέρας, νυνὶ θαρρῶν πᾶσαν γλῶτταν βασάνιζε. 
548	καὶ μὴν εὐθύς γʼ ἀπὸ βαλβίδων περὶ τῆς ἀρχῆς ἀποδείξω
549	τῆς ἡμετέρας ὡς οὐδεμιᾶς ἥττων ἐστὶν βασιλείας.
550	τί γὰρ εὔδαιμον καὶ μακαριστὸν μᾶλλον νῦν ἐστὶ δικαστοῦ,
551	ἢ τρυφερώτερον ἢ δεινότερον ζῷον, καὶ ταῦτα γέροντος;
552	ὃν πρῶτα μὲν ἕρποντʼ ἐξ εὐνῆς τηροῦσʼ ἐπὶ τοῖσι δρυφάκτοις
553	ἄνδρες μεγάλοι καὶ τετραπήχεις· κἄπειτʼ εὐθὺς προσιόντι
554	ἐμβάλλει μοι τὴν χεῖρʼ ἁπαλὴν τῶν δημοσίων κεκλοφυῖαν·
555	ἱκετεύουσίν θʼ ὑποκύπτοντες τὴν φωνὴν οἰκτροχοοῦντες·
556	ʼοʼἴκτιρόν μʼ ὦ πάτερ, αἰτοῦμαί σʼ, εἰ καὐτὸς πώποθʼ ὑφείλου
557	ἀρχὴν ἄρξας ἢ ʼπὶ στρατιᾶς τοῖς ξυσσίτοις ἀγοράζων·ʼ
558	ὃς ἔμʼ οὐδʼ ἂν ζῶντʼ ᾔδειν εἰ μὴ διὰ τὴν προτέραν ἀπόφυξιν.
559	τουτὶ περὶ τῶν ἀντιβολούντων ἔστω τὸ μνημόσυνόν μοι.
560	εἶτʼ εἰσελθὼν ἀντιβοληθεὶς καὶ τὴν ὀργὴν ἀπομορχθεὶς
561	ἔνδον τούτων ὧν ἂν φάσκω πάντων οὐδὲν πεποίηκα,
562	ἀλλʼ ἀκροῶμαι πάσας φωνὰς ἱέντων εἰς ἀπόφυξιν.
563	φέρʼ ἴδω, τί γὰρ οὐκ ἔστιν ἀκοῦσαι θώπευμʼ ἐνταῦθα δικαστῇ;
564	οἱ μέν γʼ ἀποκλάονται πενίαν αὑτῶν καὶ προστιθέασι
565	κακὰ πρὸς τοῖς οὖσιν, † ἕως ἀνιῶν ἂν ἰσώσῃ τοῖσιν ἐμοῖσιν· †
566	οἱ δὲ λέγουσιν μύθους ἡμῖν, οἱ δʼ Αἰσώπου τι γέλοιον·
567	οἱ δὲ σκώπτουσʼ, ἵνʼ ἐγὼ γελάσω καὶ τὸν θυμὸν καταθῶμαι.
568	κἂν μὴ τούτοις ἀναπειθώμεσθα, τὰ παιδάριʼ εὐθὺς ἀνέλκει
569	τὰς θηλείας καὶ τοὺς υἱεῖς τῆς χειρός, ἐγὼ δʼ ἀκροῶμαι·
570	τὰ δὲ συγκύψανθʼ ἅμα βληχᾶται· κἄπειθʼ ὁ πατὴρ ὑπὲρ αὐτῶν
571	ὥσπερ θεὸν ἀντιβολεῖ με τρέμων τῆς εὐθύνης ἀπολῦσαι·
572	εἰ μὲν χαίρεις ἀρνὸς φωνῇ, παιδὸς φωνὴν ἐλεήσαις·
573	εἰ δʼ αὖ τοῖς χοιριδίοις χαίρω, θυγατρὸς φωνῇ με πιθέσθαι.
574	χἠμεῖς αὐτῷ τότε τῆς ὀργῆς ὀλίγον τὸν κόλλοπʼ ἀνεῖμεν.
575	ἆρʼ οὐ μεγάλη τοῦτʼ ἔστʼ ἀρχὴ καὶ τοῦ πλούτου καταχήνη; 
576	δεύτερον αὖ σου τουτὶ γράφομαι, τὴν τοῦ πλούτου καταχήνην·
577	καὶ τἀγαθά μοι μέμνησʼ ἅχεις φάσκων τῆς Ἑλλάδος ἄρχειν.
578	παίδων τοίνυν δοκιμαζομένων αἰδοῖα πάρεστι θεᾶσθαι.
579	κἂν Οἴαγρος εἰσέλθῃ φεύγων, οὐκ ἀποφεύγει πρὶν ἂν ἡμῖν
580	ἐκ τῆς Νιόβης εἴπῃ ῥῆσιν τὴν καλλίστην ἀπολέξας.
581	κἂν αὐλητής γε δίκην νικᾷ, ταύτης ἡμῖν ἐπίχειρα
582	ἐν φορβειᾷ τοῖσι δικασταῖς ἔξοδον ηὔλησʼ ἀπιοῦσι.
583	κἂν ἀποθνῄσκων ὁ πατήρ τῳ δῷ καταλείπων παῖδʼ ἐπίκληρον,
584	κλάειν ἡμεῖς μακρὰ τὴν κεφαλὴν εἰπόντες τῇ διαθήκῃ
585	καὶ τῇ κόγχῃ τῇ πάνυ σεμνῶς τοῖς σημείοισιν ἐπούσῃ,
586	ἔδομεν ταύτην ὅστις ἂν ἡμᾶς ἀντιβολήσας ἀναπείσῃ.
587	καὶ ταῦτʼ ἀνυπεύθυνοι δρῶμεν, τῶν δʼ ἄλλων οὐδεμἴ ἀρχή.
588	τουτὶ γάρ τοι σεμνόν, τούτων ὧν εἴρηκας μακαρίζω·
589	τῆς δʼ ἐπικλήρου τὴν διαθήκην ἀδικεῖς ἀνακογχυλιάζων.
590	ἔτι δʼ ἡ βουλὴ χὠ δῆμος ὅταν κρῖναι μέγα πρᾶγμʼ ἀπορήσῃ
591	ἐψήφισται τοὺς ἀδικοῦντας τοῖσι δικασταῖς παραδοῦναι·
592	εἶτʼ Εὔαθλος χὠ μέγας οὗτος Κολακώνυμος ἀσπιδαποβλὴς
593	οὐχὶ προδώσειν ἡμᾶς φασίν, περὶ τοῦ πλήθους δὲ μαχεῖσθαι.
594	κἀν τῷ δήμῳ γνώμην οὐδεὶς πώποτʼ ἐνίκησεν, ἐὰν μὴ
595	εἴπῃ τὰ δικαστήριʼ ἀφεῖναι πρώτιστα μίαν δικάσαντας·
596	αὐτὸς δὲ Κλέων ὁ κεκραξιδάμας μόνον ἡμᾶς οὐ περιτρώγει,
597	ἀλλὰ φυλάττει διὰ χειρὸς ἔχων καὶ τὰς μυίας ἀπαμύνει.
598	σὺ δὲ τὸν πατέρʼ οὐδʼ ὁτιοῦν τούτων τὸν σαυτοῦ πώποτʼ ἔδρασας.
599	ἀλλὰ Θέωρος, καίτοὐστὶν ἀνὴρ Εὐφημίου οὐδὲν ἐλάττων,
600	τὸν σφόγγον ἔχων ἐκ τῆς λεκάνης τἀμβάδιʼ ἡμῶν περικωνεῖ.
601	σκέψαι μʼ ἀπὸ τῶν ἀγαθῶν οἵων ἀποκλῄεις καὶ κατερύκεις,
602	ἣν δουλείαν οὖσαν ἔφασκες καὶ ὑπηρεσίαν ἀποδείξειν.
603	ἔμπλησο λέγων· πάντως γάρ τοι παύσει ποτὲ κἀναφανήσει
604	πρωκτὸς λουτροῦ περιγιγνόμενος τῆς ἀρχῆς τῆς περισέμνου. 
605	ὃ δέ γʼ ἥδιστον τούτων ἐστὶν πάντων, οὗ ʼγὼ ʼπελελήσμην,
606	ὅταν οἴκαδʼ ἴω τὸν μισθὸν ἔχων, κἄπειθʼ ἥκονθʼ ἅμα πάντες
607	ἀσπάζωνται διὰ τἀργύριον, καὶ πρῶτα μὲν ἡ θυγάτηρ με
608	ἀπονίζῃ καὶ τὼ πόδʼ ἀλείφῃ καὶ προσκύψασα φιλήσῃ
609	καὶ παππίζουσʼ ἅμα τῇ γλώττῃ τὸ τριώβολον ἐκκαλαμᾶται,
610	καὶ τὸ γύναιόν μʼ ὑποθωπεῦσαν φυστὴν μᾶζαν προσενέγκῃ,
611	κἄπειτα καθεζομένη παρʼ ἐμοὶ προσαναγκάζῃ, φάγε τουτί,
612	ἔντραγε τουτί· τούτοισιν ἐγὼ γάνυμαι, κοὐ μή με δεήσῃ
613	ἐς σὲ βλέψαι καὶ τὸν ταμίαν, ὁπότʼ ἄριστον παραθήσει
614	καταρασάμενος καὶ τονθορύσας. ἀλλʼ ἢν μή μοι ταχὺ μάξῃ,
615	τάδε κέκτημαι πρόβλημα κακῶν, σκευὴν βελέων ἀλεωρήν.
616	κἂν οἶνόν μοι μὴ ʼγχῇς σὺ πιεῖν, τὸν ὄνον τόνδʼ ἐσκεκόμισμαι
617	οἴνου μεστόν, κᾆτʼ ἐγχέομαι κλίνας· οὗτος δὲ κεχηνὼς
618	βρωμησάμενος τοῦ σοῦ δίνου μέγα καὶ στράτιον κατέπαρδεν.
620	ἆρʼ οὐ μεγάλην ἀρχὴν ἄρχω καὶ τοῦ Διὸς οὐδὲν ἐλάττω, 
621	ὅστις ἀκούω ταὔθʼ ἅπερ ὁ Ζεύς;
622	ἢν γοῦν ἡμεῖς θορυβήσωμεν,
623	πᾶς τίς φησιν τῶν παριόντων,
624	οἷον βροντᾷ τὸ δικαστήριον,
625	ὦ Ζεῦ βασιλεῦ.
626	κἂν ἀστράψω, ποππύζουσιν
627	κἀγκεχόδασίν μʼ οἱ πλουτοῦντες
627a	καὶ πάνυ σεμνοί.
628	καὶ σὺ δέδοικάς με μάλιστʼ αὐτός·
629	νὴ τὴν Δήμητρα δέδοικας, ἐγὼ δʼ
630	ἀπολοίμην εἴ σε δέδοικα. 
631	οὐπώποθʼ οὕτω καθαρῶς
632	οὐδενὸς ἠκούσαμεν οὐδὲ
633	ξυνετῶς λέγοντος.
634	οὔκ, ἀλλʼ ἐρήμας ᾤεθʼ οὕτω ῥᾳδίως τρυγήσειν.
635	καλῶς γὰρ ᾔδειν ὡς ἐγὼ ταύτῃ κράτιστός εἰμι.
636	ὡς δʼ ἐπὶ πάντʼ ἐλήλυθεν
637	κοὐδὲν παρῆλθεν, ὥστʼ ἔγωγʼ
638	ηὐξανόμην ἀκούων,
639	κἀν μακάρων δικάζειν
640	αὐτὸς ἔδοξα νήσοις,
641	ἡδόμενος λέγοντι.
642	ὡς οὗτος ἤδη σκορδινᾶται κἄστιν οὐκ ἐν αὑτοῦ.
643	ἦ μὴν ἐγώ σε τήμερον σκύτη βλέπειν ποιήσω.
644	δεῖ δέ σε παντοίας πλέκειν
645	εἰς ἀπόφυξιν παλάμας.
646	τὴν γὰρ ἐμὴν ὀργὴν πεπᾶναι
646a	χαλεπὸν νεανίᾳ 
647	μὴ πρὸς ἐμοῦ λέγοντι.
648	πρὸς ταῦτα μύλην ἀγαθὴν ὥρα ζητεῖν σοι καὶ νεόκοπτον,
649	ἢν μή τι λέγῃς, ἥτις δυνατὴ τὸν ἐμὸν θυμὸν κατερεῖξαι. 
650	χαλεπὸν μὲν καὶ δεινῆς γνώμης καὶ μείζονος ἢ ʼπὶ τρυγῳδοῖς
651	ἰάσασθαι νόσον ἀρχαίαν ἐν τῇ πόλει ἐντετοκυῖαν.
652	ἀτὰρ ὦ πάτερ ἡμέτερε Κρονίδη —
652b	παῦσαι καὶ μὴ πατέριζε.
653	εἰ μὴ γὰρ ὅπως δουλεύω ʼγώ, τουτὶ ταχέως με διδάξεις,
654	οὐκ ἔστιν ὅπως οὐχὶ τεθνήξεις, κἂν χρῇ σπλάγχνων μʼ ἀπέχεσθαι.
655	ἀκρόασαί νυν ὦ παππίδιον χαλάσας ὀλίγον τὸ μέτωπον·
656	καὶ πρῶτον μὲν λόγισαι φαύλως, μὴ ψήφοις ἀλλʼ ἀπὸ χειρός,
657	τὸν φόρον ἡμῖν ἀπὸ τῶν πόλεων συλλήβδην τὸν προσιόντα·
658	κἄξω τούτου τὰ τέλη χωρὶς καὶ τὰς πολλὰς ἑκατοστάς,
659	πρυτανεῖα μέταλλʼ ἀγορὰς λιμένας μεσθοὺς καὶ δημιόπρατα.
660	τούτων πλήρωμα τάλαντʼ ἐγγὺς δισχίλια γίγνεται ἡμῖν.
661	ἀπὸ τούτου νυν κατάθες μισθὸν τοῖσι δικασταῖς ἐνιαυτοῦ
662	ἓξ χιλιάσιν, κοὔπω πλείους ἐν τῇ χώρᾳ κατένασθεν,
663	γίγνεται ἡμῖν ἑκατὸν δήπου καὶ πεντήκοντα τάλαντα.
664	οὐδʼ ἡ δεκάτη τῶν προσιόντων ἡμῖν ἄρʼ ἐγίγνεθʼ ὁ μισθός.
665	μὰ Δίʼ οὐ μέντοι.
665b	καὶ ποῖ τρέπεται δὴ ʼπειτα τὰ χρήματα τἄλλα;
666	ἐς τούτους τοὺς οὐχὶ προδώσω τὸν Ἀθηναίων κολοσυρτόν,
667	ἀλλὰ μαχοῦμαι περὶ τοῦ πλήθους ἀεί. σὺ γὰρ ὦ πάτερ αὐτοὺς
668	ἄρχειν αἱρεῖ σαυτοῦ τούτοις τοῖς ῥηματίοις περιπεφθείς.
669	κᾆθʼ οὗτοι μὲν δωροδοκοῦσιν κατὰ πεντήκοντα τάλαντα
670	ἀπὸ τῶν πόλεων ἐπαπειλοῦντες τοιαυτὶ κἀναφοβοῦντες,
671	δώσετε τὸν φόρον, ἢ βροντήσας τὴν πόλιν ὑμῶν ἀνατρέψω.
672	σὺ δὲ τῆς ἀρχῆς ἀγαπᾷς τῆς σῆς τοὺς ἀργελόφους περιτρώγων.
673	οἱ δὲ ξύμμαχοι ὡς ᾔσθηνται τὸν μὲν σύρφακα τὸν ἄλλον
674	ἐκ κηθαρίον λαγαριζόμενον καὶ τραγαλιζοντα τὸ μηδέν,
675	σὲ μὲν ἡγοῦνται Κόννου ψῆφον, τούτοισι δὲ δωροφοροῦσιν
676	ὕρχας οἶνον δάπιδας τυρὸν μέλι σήσαμα προσκεφάλαια
677	φιάλας χλανίδας στεφάνους ὅρμους ἐκπώματα πλουθυγιείαν·
678	σοὶ δʼ ὧν ἄρχεις, πολλὰ μὲν ἐν γῇ πολλὰ δʼ ἐφʼ ὑγρᾷ πιτυλεύσας,
679	οὐδεὶς οὐδὲ σκορόδου κεφαλὴν τοῖς ἑψητοῖσι δίδωσιν.
680	μὰ Δίʼ ἀλλὰ παρʼ Εὐχαρίδου καὐτὸς τρεῖς γʼ ἄγλιθας μετέπεμψα.
681	ἀλλʼ αὐτήν μοι τὴν δουλείαν οὐκ ἀποφαίνων ἀποκναίεις.
682	οὐ γὰρ μεγάλη δουλεία ʼστὶν τούτους μὲν ἅπαντας ἐν ἀρχαῖς
683	αὐτούς τʼ εἶναι καὶ τοὺς κόλακας τοὺς τούτων μισθοφοροῦντας;
684	σοὶ δʼ ἤν τις δῷ τοὺς τρεῖς ὀβολούς, ἀγαπᾷς· οὓς αὐτὸς ἐλαύνων
685	καὶ πεζομαχῶν καὶ πολιορκῶν ἐκτήσω πολλὰ πονήτας.
686	καὶ πρὸς τούτοις ἐπιταττόμενος φοιτᾷς, ὃ μάλιστά μʼ ἀπάγχει,
687	ὅταν εἰσελθὸν μειράκιόν σοι κατάπυγον, Χαιρέου υἱός,
688	ὡδὶ διαβὰς διακινηθεὶς τῷ σώματι καὶ τρυφερανθείς,
689	ἥκειν εἴπῃ πρῲ κἀν ὥρᾳ δικάσονθʼ, ὡς ὅστις ἂν ὑμῶν
690	ὕστερος ἔλθῃ τοῦ σημείου, τὸ τριώβολον οὐ κομιεῖται·
691	αὐτὸς δὲ φέρει τὸ συνηγορικὸν δραχμήν, κἂν ὕστερος ἔλθῃ·
692	καὶ κοινωνῶν τῶν ἀρχόντων ἑτέρῳ τινὶ τῶν μεθʼ ἑαυτοῦ,
693	ἤν τίς τι διδῷ τῶν φευγόντων, ξυνθέντε τὸ πρᾶγμα δύʼ ὄντε
694	ἐσπουδάκατον, κᾆθʼ ὡς πρίονθʼ ὁ μὲν ἕλκει ὁ δʼ ἀντενέδωκε·
695	σὺ δὲ χασκάζεις τὸν κωλακρέτην, τὸ δὲ πραττόμενόν σε λέληθεν. 
696	ταυτί με ποιοῦσʼ; οἴμοι τί λέγεις; ὥς μου τὸν θῖνα ταράττεις,
697	καὶ τὸν νοῦν μου προσάγεις μᾶλλον, κοὐκ οἶδʼ ὅ τι χρῆμά με ποιεῖς.
698	σκέψαι τοίνυν ὡς ἐξόν σοι πλουτεῖν καὶ τοῖσιν ἅπασιν
699	ὑπὸ τῶν ἀεὶ δημιζόντων οὐκ οἶδʼ ὅπῃ ἐγκεκύκλησαι,
700	ὅστις πόλεων ἄρχων πλείστων ἀπὸ τοῦ Πόντου μέχρι Σαρδοῦς
701	οὐκ ἀπολαύεις πλὴν τοῦθʼ ὃ φέρεις ἀκαρῆ· καὶ τοῦτʼ ἐρίῳ σοι
702	ἐνστάζουσιν κατὰ μικρὸν ἀεὶ τοῦ ζῆν ἕνεχʼ ὥσπερ ἔλαιον.
703	βούλονται γάρ σε πένητʼ εἶναι· καὶ τοῦθʼ ὧν οὕνεκʼ ἐρῶ σοι,
704	ἵνα γιγνώσκῃς τὸν τιθασευτήν, κᾆθʼ ὅταν οὗτός γʼ ἐπισίξῃ
705	ἐπὶ τῶν ἐχθρῶν τινʼ ἐπιρρύξας, ἀγρίως αὐτοῖς ἐπιπηδᾷς.
706	εἰ γὰρ ἐβούλοντο βίον πορίσαι τῷ δήμῳ, ῥᾴδιον ἦν ἄν.
707	εἰσίν γε πόλεις χίλιαι αἳ νῦν τὸν φόρον ἡμῖν ἀπάγουσι·
708	τούτων εἴκοσιν ἄνδρας βόσκειν εἴ τις προσέταξεν ἑκάστῃ,
709	δύο μυριάδʼ ἂν τῶν δημοτικῶν ἔζων ἐν πᾶσι λαγῴοις
710	καὶ στεφάνοισιν παντοδαποῖσιν καὶ πυριάτῃ,
711	ἄξια τῆς γῆς ἀπολαύοντες καὶ τοῦ ʼν Μαραθῶνι τροπαίου.
712	νῦν δʼ ὥσπερ ἐλαολόγοι χωρεῖθʼ ἅμα τῷ τὸν μισθὸν ἔχοντι.
713	οἴμοι τί πέπονθʼ; ὡς νάρκη μου κατὰ τῆς χειρὸς καταχεῖται,
714	καὶ τὸ ξίφος οὐ δύναμαι κατέχειν, ἀλλʼ ἤδη μαλθακός εἰμι.
715	ἀλλʼ ὁπόταν μὲν δείσωσʼ αὐτοί, τὴν Εὔβοιαν διδόασιν
716	ὑμῖν καὶ σῖτον ὑφίστανται κατὰ πεντήκοντα μεδίμνους
717	ποριεῖν· ἔδοσαν δʼ οὐπώποτέ σοι πλὴν πρώην πέντε μεδίμνους,
718	καὶ ταῦτα μόλις ξενίας φεύγων ἔλαβες κατὰ χοίνικα κριθῶν. 
719	ὧν οὕνεκʼ ἐγώ σʼ ἀπέκλῃον ἀεὶ
720	βόσκειν ἐθέλων καὶ μὴ τούτους
721	ἐγχάσκειν σοι στομφάζοντας.
722	καὶ νῦν ἀτεχνῶς ἐθέλω παρέχειν
723	ὅ τι βούλει σοι,
724	πλὴν κωλακρέτου γάλα πίνειν. 
725	ἦ που σοφὸς ἦν ὅστις ἔφασκεν, πρὶν ἂν ἀμφοῖν μῦθον ἀκούσῃς,
726	οὐκ ἂν δικάσαις. σὺ γὰρ οὖν νῦν μοι νικᾶν πολλῷ δεδόκησαι·
727	ὥστʼ ἤδη τὴν ὀργὴν χαλάσας τοὺς σκίπωνας καταβάλλω.
728	ἀλλʼ ὦ τῆς ἡλικίας ἡμῖν τῆς αὐτῆς συνθιασῶτα, 
729	πιθοῦ πιθοῦ λόγοισι, μηδʼ ἄφρων γένῃ
730	μηδʼ ἀτενὴς ἄγαν ἀτεράμων τʼ ἀνήρ.
731	εἴθʼ ὤφελέν μοι κηδεμὼν ἢ ξυγγενὴς
732	εἶναί τις ὅστις τοιαῦτʼ ἐνουθέτει.
733	σοὶ δὲ νῦν τις θεῶν παρὼν ἐμφανὴς
734	ξυλλαμβάνει τοῦ πράγματος,
735	καὶ δῆλός ἐστιν εὖ ποιῶν·
736	σὺ δὲ παρὼν δέχου.
737	καὶ μὴν θρέψω γʼ αὐτὸν παρέχων
738	ὅσα πρεσβύτῃ ξύμφορα, χόνδρον
739	λείχειν, χλαῖναν μαλακήν, σισύραν,
740	πόρνην, ἥτις τὸ πέος τρίψει
740a	καὶ τὴν ὀσφῦν.
741	ἀλλʼ ὅτι σιγᾷ κοὐδὲν γρύζει,
742	τοῦτʼ οὐ δύναταί με προσέσθαι. 
743	νενουθέτηκεν αὑτὸν ἐς τὰ πράγμαθʼ, οἶς
744	τότʼ ἐπεμαίνετʼ· ἔγνωκε γὰρ ἀρτίως,
745	λογίζεταί τʼ ἐκεῖνα πάνθʼ ἁμαρτίας
746	ἃ σοῦ κελεύοντος οὐκ ἐπείθετο.
747	νῦν δʼ ἴσως τοῖσι σοῖς λόγοις πείθεται
748	καὶ σωφρονεῖ μέντοι μεθιστὰς
748a	ἐς τὸ λοιπὸν τὸν τρόπον
749	πιθόμενός τέ σοι.
750	ἰώ μοί μοι.
750b	οὗτος τί βοᾷς;
751	μή μοι τούτων μηδὲν ὑπισχνοῦ.
752	κείνων ἔραμαι, κεῖθι γενοίμαν,
753	ἵνʼ ὁ κῆρύξ φησι, ʼτίς ἀψήφιστος; ἀνιστάσθω.ʼ
754	κἀπισταίην ἐπὶ τοῖς κημοῖς
755	ψηφιζομένων ὁ τελευταῖος.
756	σπεῦδʼ ὦ ψυχή. ποῦ μοι ψυχή;
757	πάρες ὦ σκιερά. μὰ τὸν Ἡρακλέα
758	μή νυν ἔτʼ ἐγὼ ʼν τοῖσι δικασταῖς
759	κλέπτοντα Κλέωνα λάβοιμι. 
760	ἴθʼ ὦ πάτερ πρὸς τῶν θεῶν ἐμοὶ πιθοῦ.
761	τί σοι πίθωμαι; λέγʼ ὅ τι βούλει πλὴν ἑνός.
762	ποίου; φέρʼ ἴδω.
762b	τοῦ μὴ δικάζειν. τοῦτο δὲ
763	Ἅιδης διακρινεῖ πρότερον ἢ ʼγὼ πείσομαι.
764	σὺ δʼ οὖν, ἐπειδὴ τοῦτο κεχάρηκας ποιῶν,
765	ἐκεῖσε μὲν μηκέτι βάδιζʼ, ἀλλʼ ἐνθάδε
766	αὐτοῦ μένων δίκαζε τοῖσιν οἰκέταις.
767	περὶ τοῦ; τί ληρεῖς;
767b	ταὔθʼ ἅπερ ἐκεῖ πράττεται·
768	ὅτι τὴν θύραν ἀνέῳξεν ἡ σηκὶς λάθρᾳ,
769	ταύτης ἐπιβολὴν ψηφιεῖ μίαν μόνην.
770	πάντως δὲ κἀκεῖ ταῦτʼ ἔδρας ἑκάστοτε.
771	καὶ ταῦτα μέν νυν εὐλόγως, ἢν ἐξέχῃ
772	ἕλη κατʼ ὄρθρον, ἡλιάσει πρὸς ἥλιον·
773	ἐὰν δὲ νείφῃ, πρὸς τὸ πῦρ καθήμενος·
774	ὕοντος εἴσει· κἄν ἔγρῃ μεσημβρινός,
775	οὐδείς σʼ ἀποκλῄσει θεσμοθέτης τῇ κιγκλίδι.
776	τουτί μʼ ἀρέσκει.
776b	πρὸς δὲ τούτοις γʼ, ἢν δίκην
777	λέγῃ μακράν τις, οὐχὶ πεινῶν ἀναμενεῖς
778	δάκνων σεαυτὸν καὶ τὸν ἀπολογούμενον.
779	πῶς οὖν διαγιγνώσκειν καλῶς δυνήσομαι
780	ὥσπερ πρότερον τὰ πράγματʼ ἔτι μασώμενος;
781	πολλῷ γʼ ἄμεινον· καὶ λέγεται γὰρ τουτογί,
782	ὡς οἱ δικασταὶ ψευδομένων τῶν μαρτύρων
783	μόλις τὸ πρᾶγμʼ ἔγνωσαν ἀναμασώμενοι.
784	ἀνά τό με πείθεις. ἀλλʼ ἐκεῖνʼ οὔπω λέγεις,
785	τὸν μισθὸν ὁπόθεν λήψομαι.
785b	παρʼ ἐμοῦ.
785c	καλῶς,
786	ὁτιὴ κατʼ ἐμαυτὸν κοὐ μεθʼ ἑτέρου λήψομαι.
787	αἴσχιστα γάρ τοί μʼ ἠργάσατο Λυσίστρατος
788	ὁ σκωπτόλης. δραχμὴν μετʼ ἐμοῦ πρώην λαβὼν
789	ἐλθὼν διεκερματίζετʼ ἐν τοῖς ἰχθύσιν,
790	κἄπειτʼ ἐνέθηκε τρεῖς λοπίδας μοι κεστρέων·
791	κἀγὼ ʼνέκαψʼ· ὀβολοὺς γὰρ ᾠόμην λαβεῖν·
792	κᾆτα βδελυχθεὶς ὀσφρόμενος ἐξέπτυσα·
793	κᾆθʼ εἷλκον αὐτόν.
793b	ὁ δὲ τί πρὸς ταῦτʼ εἶφʼ;
793c	ὅ τι;
794	ἀλεκτρυόνος μʼ ἔφασκε κοιλίαν ἔχειν·
795	ταχὺ γοῦν καθέψεις τἀργύριον, ἦ δʼ ὃς λέγων.
796	ὁρᾷς ὅσον καὶ τοῦτο δῆτα κερδανεῖς.
797	οὐ πάνυ τι μικρόν. ἀλλʼ ὅπερ μέλλεις ποίει.
798	ἀνάμενέ νυν· ἐγὼ δὲ ταῦθʼ ἥξω φέρων. 
799	ὅρα τὸ χρῆμα, τὰ λόγιʼ ὡς περαίνεται.
800	ἠκηκόη γὰρ ὡς Ἀθηναῖοί ποτε
801	δικάσοιεν ἐπὶ ταῖς οἰκίαισι τὰς δίκας,
802	κἀν τοῖς προθύροις ἐνοικοδομήσοι πᾶς ἀνὴρ
803	αὑτῷ δικαστηρίδιον μικρὸν πάνυ,
804	ὥσπερ Ἑκάταιον, πανταχοῦ πρὸ τῶν θυρῶν.
805	ἰδού, τί ἔτʼ ἐρεῖς; ὡς ἅπαντʼ ἐγὼ φέρω
806	ὅσαπερ ἔφασκον, κἄτι πολλῷ πλείονα.
807	ἀμὶς μέν, ἢν οὐρητιάσῃς, αὑτηὶ
808	παρά σοι κρεμήσετʼ ἐγγὺς ἐπὶ τοῦ παττάλου.
809	σοφόν γε τουτὶ καὶ γέροντι πρόσφορον
810	ἐξηῦρες ἀτεχνῶς φάρμακον στραγγουρίας.
811	καὶ πῦρ γε τουτί· καὶ προσέστηκεν φακῆ
812	ῥοφεῖν, ἐὰν δέῃ τι.
812b	τοῦτʼ αὖ δεξιόν·
813	κἂν γὰρ πυρέττω, τόν γε μισθὸν λήψομαι.
814	αὐτοῦ μένων γὰρ τὴν φακῆν ῥοφήσομαι.
815	ἀτὰρ τί τὸν ὄρνιν ὡς ἔμʼ ἐξηνέγκατε;
816	ἵνα γʼ, ἢν καθεύδῃς ἀπολογουμένου τινός,
817	ᾄδων ἄνωθεν ἐξεγείρῃ σʼ οὑτοσί.
818	ἓν ἔτι ποθῶ, τὰ δʼ ἄλλʼ ἀρέσκει μοι.
818b	τὸ τί;
819	θἠρῷον εἴ πως ἐκκομίσαις τὸ τοῦ Λύκου.
820	πάρεστι τουτί, καὐτὸς ἅναξ οὑτοσί.
821	ὦ δέσποθʼ ἥρως ὡς χαλεπὸς ἄρʼ ἦσθʼ ἰδεῖν.
822	οἷόσπερ ἡμῖν φαίνεται Κλεώνυμος.
823	οὔκουν ἔχει γʼ οὐδʼ αὐτὸς ἥρως ὢν ὅπλα.
824	εἰ θᾶττον ἐκαθίζου σύ, θᾶττον ἂν δίκην
825	ἐκάλουν.
825b	κάλει νυν, ὡς κάθημαι ʼγὼ πάλαι. 
826	φέρε νυν τίνʼ αὐτῷ πρῶτον εἰσαγάγω δίκην;
827	τί τίς κακὸν δέδρακε τῶν ἐν τᾠκίᾳ;
828	ἡ Θρᾷττα προσκαύσασα πρώην τὴν χύτραν —
829	ἐπίσχες οὗτος· ὡς ὀλίγου μʼ ἀπώλεσας.
830	ἄνευ δρυφάκτου τὴν δίκην μέλλεις καλεῖν,
831	ὃ πρῶτον ἡμῖν τῶν ἱερῶν ἐφαίνετο;
832	μὰ τὸν Δίʼ οὐ πάρεστιν.
832b	ἀλλʼ ἐγὼ δραμὼν
833	αὐτὸς κομιοῦμαι τό γε παραυτίκʼ ἔνδοθεν.
834	τί ποτε τὸ χρῆμʼ; ὡς δεινὸν ἡ φιλοχωρία.
835	βάλλʼ ἐς κόρακας. τοιουτονὶ τρέφειν κύνα.
836	τί δʼ ἔστιν ἐτεόν;
836b	οὐ γὰρ ὁ Λάβης ἀρτίως
837	ὁ κύων παρᾴξας ἐς τὸν ἰπνὸν ὑφαρπάσας
838	τροφαλίδα τυροῦ Σικελικὴν κατεδήδοκεν;
839	τοῦτʼ ἆρα πρῶτον τἀδίκημα τῷ πατρὶ
840	εἰσακτέον μοι· σὺ δὲ κατηγόρει παρών.
841	μὰ Δίʼ οὐκ ἔγωγʼ· ἀλλʼ ἅτερός φησιν κύων
842	κατηγορήσειν, ἤν τις εἰσάγῃ γραφήν.
843	ἴθι νυν ἄγʼ αὐτὼ δεῦρο.
843b	ταῦτα χρὴ ποιεῖν.
844	τουτὶ τί ἔστι;
844b	χοιροκομεῖον Ἑστίας.
845	εἶθʼ ἱεροσυλήσας φέρεις;
845b	οὔκ, ἀλλʼ ἵνα
846	ἀφʼ Ἑστίας ἀρχόμενος ἐπιτρίψω τινά.
847	ἀλλʼ εἴσαγʼ ἀνύσας· ὡς ἐγὼ τιμᾶν βλέπω.
848	φέρε νυν ἐνέγκω τὰς σανίδας καὶ τὰς γραφάς.
849	οἴμοι διατρίβεις κἀπολεῖς τριψημερῶν·
850	ἐγὼ δʼ ἀλοκίζειν ἐδεόμην τὸ χωρίον.
851	ἰδού.
851b	κάλει νυν.
851c	ταῦτα δή. τίς οὑτοσὶ
852	ὁ πρῶτός ἐστιν;
852b	ἐς κόρακας, ὡς ἄχθομαι
853	ὁτιὴ ʼπελαθόμην τοὺς καδίσκους ἐκφέρειν.
854	οὗτος σὺ ποῖ θεῖς;
854b	ἐπὶ καδίσκους.
854c	μη δαμῶς.
855	ἐγὼ γὰρ εἶχον τούσδε τοὺς ἀρυστίχους.
856	κάλλιστα τοίνυν· πάντα γὰρ πάρεστι νῷν
857	ὅσων δεόμεθα, πλήν γε δὴ τῆς κλεψύδρας.
858	ἡδὶ δὲ δὴ τίς ἐστιν; οὐχὶ κλεψύδρα;
859	εὖ γʼ ἐκπορίζεις αὐτὰ κἀπιχωρίως.
860	ἀλλʼ ὡς τάχιστα πῦρ τις ἐξενεγκάτω
861	καὶ μυρρίνας καὶ τὸν λιβανωτὸν ἔνδοθεν,
862	ὅπως ἂν εὐξώμεσθα πρῶτα τοῖς θεοῖς. 
863	καὶ μὴν ἡμεῖς ἐπὶ ταῖς σπονδαῖς
864	καὶ ταῖς εὐχαῖς
865	φήμην ἀγαθὴν λέξομεν ὑμῖν,
866	ὅτι γενναίως ἐκ τοῦ πολέμου
867	καὶ τοῦ νείκους ξυνεβήτην. 
868	εὐφημία μὲν πρῶτα νῦν ὑπαρχέτω.
869	ὦ Φοῖβʼ Ἄπολλον Πύθιʼ ἐπʼ ἀγαθῇ τύχῃ
870	τὸ πρᾶγμʼ ὃ μηχανᾶται
871	ἔμπροσθεν οὗτος τῶν θυρῶν,
872	ἅπασιν ἡμῖν ἁρμόσαι
873	παυσαμένοις πλάνων.
874	ἰήιε Παιάν. 
875	ὦ δέσποτʼ ἄναξ γεῖτον ἀγυιεῦ προθύρου προπύλαιε,
876	δέξαι τελετὴν καινὴν ὦναξ, ἣν τῷ πατρὶ καινοτομοῦμεν,
877	παῦσόν τʼ αὐτοῦ τοῦτο τὸ λίαν στρυφνὸν καὶ πρίνινον ἦθος,
878	ἀντὶ σιραίου μέλιτος μικρὸν τῷ θυμιδίῳ παραμείξας·
879	ἤδη δʼ εἶναι τοῖς ἀνθρώποις
879a	ἤπιον αὐτόν,
880	τοὺς φεύγοντάς τʼ ἐλεεῖν μᾶλλον
881	τῶν γραψαμένων
882	κἀπιδακρύειν ἀντιβολούντων,
883	καὶ παυσάμενον τῆς δυσκολίας
883a	ἀπὸ τῆς ὀργῆς
884	τὴν ἀκαλήφην ἀφελέσθαι. 
885	ξυνευχόμεσθα ταὐτά σοι κἀπᾴδομεν
886	νέαισιν ἀρχαῖς ἕνεκα τῶν προλελεγμένων.
887	εὖνοι γάρ ἐσμεν ἐξ οὗ
888	τὸν δῆμον ᾐσθόμεσθά σου
889	φιλοῦντος ὡς οὐδεὶς ἀνὴρ
890	τῶν γε νεωτέρων.
890a	ἰήιε Παιάν.
891	εἴ τις θύρασιν ἡλιαστής, εἰσίτω·
892	ὡς ἡνίκʼ ἂν λέγωσιν οὐκ ἐσφρήσομεν.
893	τίς ἆρʼ ὁ φεύγων;
893b	οὗτος.
893c	ὅσον ἁλώσεται.
894	ἀκούετʼ ἤδη τῆς γραφῆς. ἐγράψατο
895	κύων Κυδαθηναιεὺς Λάβητʼ Αἰξωνέα
896	τὸν τυρὸν ἀδικεῖν ὅτι μόνος κατήσθιεν
897	τὸν Σικελικόν. τίμημα κλῳὸς σύκινος.
898	θάνατος μὲν οὖν κύνειος, ἢν ἅπαξ ἁλῷ.
899	καὶ μὴν ὁ φεύγων οὑτοσὶ Λάβης πάρα.
900	ὦ μιαρὸς οὗτος· ὡς δὲ καὶ κλέπτον βλέπει,
901	οἷον σεσηρὼς ἐξαπατήσειν μʼ οἴεται.
902	ποῦ δʼ ἔσθʼ ὁ διώκων, ὁ Κυδαθηναιεὺς κύων; 
902a	αὗ αὗ.
903	πάρεστιν οὗτος.
903b	ἕτερος οὗτος αὖ Λάβης.
904	ἀγαθός γʼ ὑλακτεῖν καὶ διαλείχειν τὰς χύτρας.
905	σίγα, κάθιζε· σὺ δʼ ἀναβὰς κατηγόρει.
906	φέρε νυν ἅμα τήνδʼ ἐγχεάμενος κἀγὼ ῥοφῶ.
907	τῆς μὲν γραφῆς ἠκούσαθʼ ἣν ἐγραψάμην
908	ἄνδρες δικασταὶ τουτονί. δεινότατα γὰρ
909	ἔργων δέδρακε κἀμὲ καὶ τὸ ῥυππαπαῖ.
910	ἀποδρὰς γὰρ ἐς τὴν γωνίαν τυρὸν πολὺν
911	κατεσικέλιζε κἀνέπλητʼ ἐν τῷ σκότῳ —
912	νὴ τὸν Δίʼ ἀλλὰ δῆλός ἐστʼ· ἔμοιγέ τοι
913	τυροῦ κάκιστον ἀρτίως ἐνήρυγεν
914	ὁ βδελυρὸς οὗτος.
914b	κοὐ μετέδωκʼ αἰτοῦντί μοι.
915	καίτοι τίς ὑμᾶς εὖ ποιεῖν δυνήσεται,
916	ἢν μή τι κἀμοί τις προβάλλῃ τῷ κυνί;
917	οὐδὲν μετέδωκεν οὐδὲ τῷ κοινῷ γʼ ἐμοί.
918	θερμὸς γὰρ ἁνὴρ οὐδὲν ἧττον τῆς φακῆς.
919	πρὸς τῶν θεῶν μὴ προκαταγίγνωσκʼ ὦ πάτερ,
920	πρὶν ἄν γʼ ἀκούσῃς ἀμφοτέρων.
920b	ἀλλʼ ὦγαθὲ
921	τὸ πρᾶγμα φανερόν ἐστιν· αὐτὸ γὰρ βοᾷ.
922	μή νυν ἀφῆτέ γʼ αὐτόν, ὡς ὄντʼ αὖ πολὺ
923	κυνῶν ἁπάντων ἄνδρα μονοφαγίστατον,
924	ὅστις περιπλεύσας τὴν θυείαν ἐν κύκλῳ
925	ἐκ τῶν πόλεων τὸ σκῖρον ἐξεδήδοκεν.
926	ἐμοὶ δέ γʼ οὐκ ἔστʼ οὐδὲ τὴν ὑδρίαν πλάσαι.
927	πρὸς ταῦτα τοῦτον κολάσατʼ· οὐ γὰρ ἄν ποτε
928	τρέφειν δύναιτʼ ἂν μία λόχμη κλέπτα δύο·
929	ἵνα μὴ κεκλάγγω διὰ κενῆς ἄλλως ἐγώ·
930	ἐὰν δὲ μή, τὸ λοιπὸν οὐ κεκλάγξομαι.
931	ἰοὺ ἰού.
932	ὅσας κατηγόρησε τὰς πανουργίας.
933	κλέπτον τὸ χρῆμα τἀνδρός· οὐ καὶ σοὶ δοκεῖ
934	ὦλεκτρυόν; νὴ τὸν Δίʼ ἐπιμύει γέ τοι.
935	ὁ θεσμοθέτης· ποῦ ʼσθʼ οὗτος; ἀμίδα μοι δότω.
936	αὐτὸς καθελοῦ· τοὺς μάρτυρας γὰρ ἐσκαλῶ.
937	Λάβητι μάρτυρας παρεῖναι τρύβλιον
938	δοίδυκα τυρόκνηστιν ἐσχάραν χύτραν,
939	καὶ τἄλλα, τὰ σκεύη τὰ προσκεκαυμένα.
940	ἀλλʼ ἔτι σύ γʼ οὐρεῖς καὶ καθίζεις οὐδέπω;
941	τοῦτον δέ γʼ οἶμʼ ἐγὼ χεσεῖσθαι τήμερον.
942	οὐκ αὖ σὺ παύσει χαλεπὸς ὢν καὶ δύσκολος,
943	καὶ ταῦτα τοῖς φεύγουσιν, ἀλλʼ ὀδὰξ ἔχει;
944	ἀνάβαινʼ, ἀπολογοῦ. τί σεσιώπηκας; λέγε.
945	ἀλλʼ οὐκ ἔχειν οὗτός γʼ ἔοικεν ὅ τι λέγῃ.
946	οὔκ, ἀλλʼ ἐκεῖνό μοι δοκεῖ πεπονθέναι,
947	ὅπερ ποτὲ φεύγων ἔπαθε καὶ Θουκυδίδης·
948	ἀπόπληκτος ἐξαίφνης ἐγένετο τὰς γνάθους.
949	πάρεχʼ ἐκποδών. ἐγὼ γὰρ ἀπολογήσομαι.
950	χαλεπὸν μὲν ὦνδρες ἐστὶ διαβεβλημένου
951	ὑπεραποκρίνεσθαι κυνός, λέξω δʼ ὅμως.
952	ἀγαθὸς γάρ ἐστι καὶ διώκει τοὺς λύκους. 
953	κλέπτης μὲν οὖν οὗτός γε καὶ ξυνωμότης.
954	μὰ Δίʼ ἀλλʼ ἄριστός ἐστι τῶν νυνὶ κυνῶν
955	οἷός τε πολλοῖς προβατίοις ἐφεστάναι.
956	τί οὖν ὄφελος, τὸν τυρὸν εἰ κατεσθίει;
957	ὅ τι; σοῦ προμάχεται καὶ φυλάττει τὴν θύραν
958	καὶ τἄλλʼ ἄριστός ἐστιν· εἰ δʼ ὑφείλετο,
959	ξύγγνωθι. κιθαρίζειν γὰρ οὐκ ἐπίσταται.
960	ἐγὼ δʼ ἐβουλόμην ἂν οὐδὲ γράμματα,
961	ἵνα μὴ κακουργῶν ἐνέγραφʼ ἡμῖν τὸν λόγον.
962	ἄκουσον ὦ δαιμόνιέ μου τῶν μαρτύρων.
963	ἀνάβηθι τυρόκνηστι καὶ λέξον μέγα·
964	σὺ γὰρ ταμιεύουσʼ ἔτυχες. ἀπόκριναι σαφῶς,
965	εἰ μὴ κατέκνησας τοῖς στρατιώταις ἅλαβες.
966	φησὶ κατακνῆσαι.
966b	νὴ Δίʼ ἀλλὰ ψεύδεται.
967	ὦ δαιμόνιʼ ἐλέει ταλαιπωρουμένους.
968	οὗτος γὰρ ὁ Λάβης καὶ τραχήλιʼ ἐσθίει
969	καὶ τὰς ἀκάνθας, κοὐδέποτʼ ἐν ταὐτῷ μένει.
970	ὁ δʼ ἕτερος οἷός ἐστιν οἰκουρὸς μόνον.
971	αὐτοῦ μένων γὰρ ἅττʼ ἂν εἴσω τις φέρῃ
972	τούτων μεταιτεῖ τὸ μέρος· εἰ δὲ μή, δάκνει.
973	αἰβοῖ. τί κακόν ποτʼ ἔσθʼ ὅτῳ μαλάττομαι;
974	κακόν τι περιβαίνει με κἀναπείθομαι.
975	ἴθʼ ἀντιβολῶ σʼ· οἰκτίρατʼ αὐτὸν ὦ πάτερ,
976	καὶ μὴ διαφθείρητε. ποῦ τὰ παιδία;
977	ἀναβαίνετʼ ὦ πόνηρα καὶ κνυζούμενα
978	αἰτεῖτε κἀντιβολεῖτε καὶ δακρύετε.
979	κατάβα κατάβα κατάβα κατάβα.
979b	καταβήσομαι.
980	καίτοι τὸ κατάβα τοῦτο πολλοὺς δὴ πάνυ
981	ἐξηπάτηκεν. ἀτὰρ ὅμως καταβήσομαι.
982	ἐς κόρακας. ὡς οὐκ ἀγαθόν ἐστι τὸ ῥοφεῖν.
983	ἐγὼ γὰρ ἀπεδάκρυσα νῦν γνώμην ἐμὴν
984	οὐδέν ποτʼ ἀλλʼ ἢ τῆς φακῆς ἐμπλήμενος.
985	οὔκουν ἀποφεύγει δῆτα;
985b	χαλεπὸν εἰδέναι.
986	ἴθʼ ὦ πατρίδιον ἐπὶ τὰ βελτίω τρέπου.
987	τηνδὶ λαβὼν τὴν ψῆφον ἐπὶ τὸν ὕστερον
988	μύσας παρᾷξον κἀπόλυσον ὦ πάτερ.
989	οὐ δῆτα· κιθαρίζειν γὰρ οὐκ ἐπίσταμαι.
990	φέρε νύν σε τῃδὶ τὴν ταχίστην περιάγω.
991	ὅδʼ ἔσθʼ ὁ πρότερος;
991b	οὗτος·
991c	αὕτη ʼνταῦθʼ ἔνι.
992	ἐξηπάτηται κἀπολέλυκεν οὐχ ἑκών.
993	φέρʼ ἐξεράσω.
993b	πῶς ἄρʼ ἠγωνίσμεθα;
994	δείξειν ἔοικεν. ἐκπέφευγας ὦ Λάβης.
995	πάτερ πάτερ τί πέπονθας; οἴμοι· ποῦ ʼσθʼ ὕδωρ;
996	ἔπαιρε σαυτόν.
996b	εἰπέ νυν ἐκεῖνό μοι,
997	ὄντως ἀπέφυγε;
997b	νὴ Δίʼ·
997c	οὐδέν εἰμʼ ἄρα.
998	μὴ φροντίσῃς ὦ δαιμόνιʼ· ἀλλʼ ἀνίστασο.
999	πῶς οὖν ἐμαυτῷ τοῦτʼ ἐγὼ ξυνείσομαι,
1000	φεύγοντʼ ἀπολύσας ἄνδρα; τί ποτε πείσομαι;
1001	ἀλλʼ ὦ πολυτίμητοι θεοὶ ξύγγνωτέ μοι·
1002	ἄκων γὰρ αὔτʼ ἔδρασα κοὐ τοὐμοῦ τρόπου.
1003	καὶ μηδὲν ἀγανάκτει γʼ. ἐγὼ γάρ σʼ ὦ πάτερ
1004	θρέψω καλῶς, ἄγων μετʼ ἐμαυτοῦ πανταχοῖ,
1005	ἐπὶ δεῖπνον, ἐς ξυμπόσιον, ἐπὶ θεωρίαν,
1006	ὥσθʼ ἡδέως διάγειν σε τὸν λοιπὸν χρόνον·
1007	κοὐκ ἐγχανεῖταί σʼ ἐξαπατῶν Ὑπέρβολος.
1008	ἀλλʼ εἰσίωμεν.
1008b	ταῦτά νυν, εἴπερ δοκεῖ. 
1009	ἀλλʼ ἴτε χαίροντες ὅποι βούλεσθʼ.
1010	ὑμεῖς δὲ τέως ὦ μυριάδες
1010a	ἀναρίθμητοι,
1011	νῦν τὰ μέλλοντʼ εὖ λέγεσθαι
1012	μὴ πέσῃ φαύλως χαμᾶζʼ
1013	εὐλαβεῖσθε.
1013a	τοῦτο γὰρ σκαιῶν θεατῶν
1014	ἐστὶ πάσχειν, κοὐ πρὸς ὑμῶν. 
1015	νῦν αὖτε λεῲ προσέχετε τὸν νοῦν, εἴπερ καθαρόν τι φιλεῖτε.
1016	μέμψασθαι γὰρ τοῖσι θεαταῖς ὁ ποιητὴς νῦν ἐπιθυμεῖ.
1017	ἀδικεῖσθαι γάρ φησιν πρότερος πόλλʼ αὐτοὺς εὖ πεποιηκώς,
1018	τὰ μὲν οὐ φανερῶς ἀλλʼ ἐπικουρῶν κρύβδην ἑτέροισι ποιηταῖς,
1019	μιμησάμενος τὴν Εὐρυκλέους μαντείαν καὶ διάνοιαν,
1020	εἰς ἀλλοτρίας γαστέρας ἐνδὺς κωμῳδικὰ πολλὰ χέασθαι·
1021	μετὰ τοῦτο δὲ καὶ φανερῶς ἤδη κινδυνεύων καθʼ ἑαυτόν,
1022	οὐκ ἀλλοτρίων ἀλλʼ οἰκείων Μουσῶν στόμαθʼ ἡνιοχήσας.
1023	ἀρθεὶς δὲ μέγας καὶ τιμηθεὶς ὡς οὐδεὶς πώποτʼ ἐν ὑμῖν,
1024	οὐκ † ἐκτελέσαι † φησὶν ἐπαρθεὶς οὐδʼ ὀγκῶσαι τὸ φρόνημα,
1025	οὐδὲ παλαίστρας περικωμάζειν πειρῶν· οὐδʼ εἴ τις ἐραστὴς
1026	κωμῳδεῖσθαι παιδίχʼ ἑαυτοῦ μισῶν ἔσπευσε πρὸς αὐτόν,
1027	οὐδενὶ πώποτέ φησι πιθέσθαι, γνώμην τινʼ ἔχων ἐπιεικῆ,
1028	ἵνα τὰς Μούσας αἷσιν χρῆται μὴ προαγωγοὺς ἀποφήνῃ.
1029	οὐδʼ ὅτε πρῶτόν γʼ ἦρξε διδάσκειν, ἀνθρώποις φήσʼ ἐπιθέσθαι,
1030	ἀλλʼ Ἡρακλέους ὀργήν τινʼ ἔχων τοῖσι μεγίστοις ἐπιχειρεῖν,
1031	θρασέως ξυστὰς εὐθὺς ἀπʼ ἀρχῆς αὐτῷ τῷ καρχαρόδοντι,
1032	οὗ δεινόταται μὲν ἀπʼ ὀφθαλμῶν Κύννης ἀκτῖνες ἔλαμπον,
1033	ἑκατὸν δὲ κύκλῳ κεφαλαὶ κολάκων οἰμωξομένων ἐλιχμῶντο
1034	περὶ τὴν κεφαλήν, φωνὴν δʼ εἶχεν χαράδρας ὄλεθρον τετοκυίας,
1035	φώκης δʼ ὀσμήν, Λαμίας ὄρχεις ἀπλύτους, πρωκτὸν δὲ καμήλου.
1036	τοιοῦτον ἰδὼν τέρας οὔ φησιν δείσας καταδωροδοκῆσαι,
1037	ἀλλʼ ὑπὲρ ὑμῶν ἔτι καὶ νυνὶ πολεμεῖ· φησίν τε μετʼ αὐτὸν
1038	τοῖς ἠπιάλοις ἐπιχειρῆσαι πέρυσιν καὶ τοῖς πυρετοῖσιν,
1039	οἳ τοὺς πατέρας τʼ ἦγχον νύκτωρ καὶ τοὺς πάππους ἀπέπνιγον,
1040	κατακλινόμενοί τʼ ἐπὶ ταῖς κοίταις ἐπὶ τοῖσιν ἀπράγμοσιν ὑμῶν
1041	ἀντωμοσίας καὶ προσκλήσεις καὶ μαρτυρίας συνεκόλλων,
1042	ὥστʼ ἀναπηδᾶν δειμαίνοντας πολλοὺς ὡς τὸν πολέμαρχον.
1043	τοιόνδʼ εὑρόντες ἀλεξίκακον τῆς χώρας τῆσδε καθαρτήν,
1044	πέρυσιν καταπροὔδοτε καινοτάταις σπείραντʼ αὐτὸν διανοίαις,
1045	ἃς ὑπὸ τοῦ μὴ γνῶναι καθαρῶς ὑμεῖς ἐποιήσατʼ ἀναλδεῖς·
1046	καίτοι σπένδων πόλλʼ ἐπὶ πολλοῖς ὄμνυσιν τὸν Διόνυσον
1047	μὴ πώποτʼ ἀμείνονʼ ἔπη τούτων κωμῳδικὰ μηδένʼ ἀκοῦσαι.
1048	τοῦτο μὲν οὖν ἔσθʼ ὑμῖν αἰσχρὸν τοῖς μὴ γνοῦσιν παραχρῆμα,
1049	ὁ δὲ ποιητὴς οὐδὲν χείρων παρὰ τοῖσι σοφοῖς νενόμισται,
1050	εἰ παρελαύνων τοὺς ἀντιπάλους τὴν ἐπίνοιαν ξυνέτριψεν. 
1051	ἀλλὰ τὸ λοιπὸν τῶν ποιητῶν
1052	ὦ δαιμόνιοι τοὺς ζητοῦντας
1053	καινόν τι λέγειν κἀξευρίσκειν
1054	στέργετε μᾶλλον καὶ θεραπεύετε,
1055	καὶ τὰ νοήματα σῴζεσθʼ αὐτῶν,
1056	ἐσβάλλετέ τʼ ἐς τὰς κιβωτοὺς
1057	μετὰ τῶν μήλων. κἂν ταῦτα ποιῆθʼ,
1058	ὑμῖν διʼ ἔτους τῶν ἱματίων
1059	ὀζήσει δεξιότητος. 
1060	ὦ πάλαι ποτʼ ὄντες ἡμεῖς ἄλκιμοι μὲν ἐν χοροῖς,
1061	ἄλκιμοι δʼ ἐν μάχαις,
1062	καὶ κατʼ αὐτὸ δὴ τοῦτο μόνον ἄνδρες ἀλκιμώτατοι·
1063	πρίν ποτʼ ἦν πρὶν ταῦτα, νῦν δʼ
1064	οἴχεται, κύκνου τʼ ἔτι πολιώτεραι δὴ
1065	αἵδʼ ἐπανθοῦσιν τρίχες.
1066	ἀλλὰ κἀκ τῶν λειψάνων δεῖ
1067	τῶνδε ῥώμην νεανικὴν σχεῖν·
1068	ὡς ἐγὼ τοὐμὸν νομίζω
1069	γῆρας εἶναι κρεῖττον ἢ πολλῶν
1069a	κικίννους νεανιῶν καὶ
1070	σχῆμα κεὐρυπρωκτίαν. 
1071	εἴ τις ὑμῶν ὦ θεαταὶ τὴν ἐμὴν ἰδὼν φύσιν
1072	εἶτα θαυμάζει μʼ ὁρῶν μέσον διεσφηκωμένον,
1073	ἥτις ἡμῶν ἐστὶν ἡ ʼπίνοια τῆς ἐγκεντρίδος,
1074	ῥᾳδίως ἐγὼ διδάξω, κἂν ἄμουσος ᾖ τὸ πρίν.
1075	ἐσμὲν ἡμεῖς, οἷς πρόσεστι τοῦτο τοὐρροπύγιον,
1076	Ἀττικοὶ μόνοι δικαίως ἐγγενεῖς αὐτόχθονες,
1077	ἀνδρικώτατον γένος καὶ πλεῖστα τήνδε τὴν πόλιν
1078	ὠφελῆσαν ἐν μάχαισιν, ἡνίκʼ ἦλθʼ ὁ βάρβαρος,
1079	τῷ καπνῷ τύφων ἅπασαν τὴν πόλιν καὶ πυρπολῶν,
1080	ἐξελεῖν ἡμῶν μενοινῶν πρὸς βίαν τἀνθρήνια.
1081	εὐθέως γὰρ ἐκδραμόντες ξὺν δορὶ ξὺν ἀσπίδι
1082	ἐμαχόμεσθʼ αὐτοῖσι, θυμὸν ὀξίνην πεπωκότες,
1083	στὰς ἀνὴρ παρʼ ἄνδρʼ, ὑπʼ ὀργῆς τὴν χελύνην ἐσθίων·
1084	ὑπὸ δὲ τῶν τοξευμάτων οὐκ ἦν ἰδεῖν τὸν οὐρανόν.
1085	ἀλλʼ ὅμως ἐωσάμεσθα ξὺν θεοῖς πρὸς ἑσπέραν.
1086	γλαῦξ γὰρ ἡμῶν πρὶν μάχεσθαι τὸν στρατὸν διέπτετο·
1087	εἶτα δʼ εἱπόμεσθα θυννάζοντες ἐς τοὺς θυλάκους,
1088	οἱ δʼ ἔφευγον τὰς γνάθους καὶ τὰς ὀφρῦς κεντούμενοι·
1089	ὥστε παρὰ τοῖς βαρβάροισι πανταχοῦ καὶ νῦν ἔτι
1090	μηδὲν Ἀττικοῦ καλεῖσθαι σφηκὸς ἀνδρικώτερον. 
1091	ἆρα δεινὸς ἦ τόθʼ ὥστε πάντα μὴ δεδοικέναι,
1092	καὶ κατεστρεψάμην
1093	τοὺς ἐναντίους, πλέων ἐκεῖσε ταῖς τριήρεσιν;
1094	οὐ γὰρ ἦν ἡμῖν ὅπως
1095	ῥῆσιν εὖ λέξειν ἐμέλλομεν τότʼ, οὐδὲ
1096	συκοφαντήσειν τινὰ
1097	φροντίς, ἀλλʼ ὅστις ἐρέτης ἔσοιτʼ
1097a	ἄριστος. τοιγαροῦν πολλὰς
1098	πόλεις Μήδων ἑλόντες
1099	αἰτιώτατοι φέρεσθαι
1100	τὸν φόρον δεῦρʼ ἐσμέν, ὃν κλέπτουσιν
1101	οἱ νεώτεροι. 
1102	πολλαχοῦ σκοποῦντες ἡμᾶς εἰς ἅπανθʼ εὑρήσετε
1103	τοὺς τρόπους καὶ τὴν δίαιταν σφηξὶν ἐμφερεστάτους.
1104	πρῶτα μὲν γὰρ οὐδὲν ἡμῶν ζῷον ἠρεθισμένον
1105	μᾶλλον ὀξύθυμόν ἐστιν οὐδὲ δυσκολώτερον·
1106	εἶτα τἄλλʼ ὅμοια πάντα σφηξὶ μηχανώμεθα.
1107	ξυλλεγέντες γὰρ καθʼ ἑσμούς, ὡσπερεὶ τἀνθρήνια,
1108	οἱ μὲν ἡμῶν οὗπερ ἅρχων, οἱ δὲ παρὰ τοὺς ἕνδεκα,
1109	οἱ δʼ ἐν ᾠδείῳ δικάζουσʼ, οἱ δὲ πρὸς τοῖς τειχίοις
1110	ξυμβεβυσμένοι πυκνόν, νεύοντες ἐς τὴν γῆν, μόλις
1111	ὥσπερ οἱ σκώληκες ἐν τοῖς κυττάροις κινούμενοι.
1112	ἔς τε τὴν ἄλλην δίαιτάν ἐσμεν εὐπορώτατοι.
1113	πάντα γὰρ κεντοῦμεν ἄνδρα κἀκπορίζομεν βίον.
1114	ἀλλὰ γὰρ κηφῆνες ἡμῖν εἰσιν ἐγκαθήμενοι
1115	οὐκ ἔχοντες κέντρον, οἳ μένοντες ἡμῶν τοῦ φόρου
1116	τὸν πόνον κατεσθίουσιν, οὐ ταλαιπωρούμενοι.
1117	τοῦτο δʼ ἔστʼ ἄλγιστον ἡμῖν, ἤν τις ἀστράτευτος ὢν
1118	ἐκροφῇ τὸν μισθὸν ἡμῶν, τῆσδε τῆς χώρας ὕπερ
1119	μήτε κώπην μήτε λόγχην μήτε φλύκταιναν λαβών.
1120	ἀλλʼ ἐμοὶ δοκεῖ τὸ λοιπὸν τῶν πολιτῶν ἔμβραχυ
1121	ὅστις ἂν μὴ ʼχῃ τὸ κέντρον, μὴ φέρειν τριώβολον. 
1122	οὔτοι ποτὲ ζῶν τοῦτον ἀποδυθήσομαι,
1123	ἐπεὶ μόνος μʼ ἔσωσε παρατεταγμένον,
1124	ὅθʼ ὁ βορέας ὁ μέγας ἐπεστρατεύσατο.
1125	ἀγαθὸν ἔοικας οὐδὲν ἐπιθυμεῖν παθεῖν.
1126	μὰ τὸν Δίʼ οὐ γὰρ οὐδαμῶς μοι ξύμφορον.
1127	καὶ γὰρ πρότερον ἐπανθρακίδων ἐμπλήμενος
1128	ἀπέδωκʼ ὀφείλων τῷ κναφεῖ τριώβολον.
1129	ἀλλʼ οὖν πεπειράσθω γʼ, ἐπειδήπερ γʼ ἅπαξ
1130	ἐμοὶ σεαυτὸν παραδέδωκας εὖ ποιεῖν.
1131	τί οὖν κελεύεις δρᾶν με;
1131b	τὸν τρίβωνʼ ἄφες,
1132	τηνδὶ δὲ χλαῖναν ἀναβαλοῦ τριβωνικῶς.
1133	ἔπειτα παῖδας χρὴ φυτεύειν καὶ τρέφειν,
1134	ὅθʼ οὑτοσί με νῦν ἀποπνῖξαι βούλεται;
1135	ἔχʼ ἀναβαλοῦ τηνδὶ λαβὼν καὶ μὴ λάλει.
1136	τουτὶ τὸ κακὸν τί ἐστι πρὸς πάντων θεῶν;
1137	οἱ μὲν καλοῦσι Περσίδʼ οἱ δὲ καυνάκην.
1138	ἐγὼ δὲ σισύραν ᾠόμην Θυμαιτίδα.
1139	κοὐ θαῦμά γʼ· ἐς Σάρδεις γὰρ οὐκ ἐλήλυθας.
1140	ἔγνως γὰρ ἄν· νῦν δʼ οὐχὶ γιγνώσκεις.
1140b	ἐγώ;
1141	μὰ τὸν Δίʼ οὐ τοίνυν· ἀτὰρ δοκεῖ γέ μοι
1142	ἐοικέναι μάλιστα Μορύχου σάγματι.
1143	οὔκ, ἀλλʼ ἐν Ἐκβατάνοισι ταῦθʼ ὑφαίνεται.
1144	ἐν Ἐκβατάνοισι γίγνεται κρόκης χόλιξ;
1145	πόθεν ὦγάθʼ; ἀλλὰ τοῦτο τοῖσι βαρβάροις
1146	ὑφαίνεται πολλαῖς δαπάναις. αὕτη γέ τοι
1147	ἐρίων τάλαντον καταπέπωκε ῥᾳδίως.
1148	οὔκουν ἐριώλην δῆτʼ ἐχρῆν αὐτὴν καλεῖν
1149	δικαιότερον ἢ καυνάκην;
1149b	ἔχʼ ὦγαθέ,
1150	καὶ στῆθʼ ἀναμπισχόμενος.
1150b	οἴμοι δείλαιος·
1151	ὡς θερμὸν ἡ μιαρά τί μου κατήρυγεν.
1152	οὐκ ἀναβαλεῖ;
1152b	μὰ Δίʼ οὐκ ἔγωγʼ. ἀλλʼ ὦγαθέ,
1153	εἴπερ γʼ ἀνάγκη, κρίβανόν μʼ ἀμπίσχετε.
1154	φέρʼ ἀλλʼ ἐγώ σε περιβαλῶ· σὺ δʼ οὖν ἴθι.
1155	παράθου γε μέντοι καὶ κρεάγραν.
1155b	τιὴ τί δή;
1156	ἵνʼ ἐξέλῃς με πρὶν διερρυηκέναι.
1157	ἄγε νυν ὑπολύου τὰς καταράτους ἐμβάδας,
1158	τασδὶ δʼ ἀνύσας † ὑπόδυθι † τὰς Λακωνικάς.
1159	ἐγὼ γὰρ ἂν τλαίην ὑποδήσασθαί ποτε
1160	ἐχθρῶν παρʼ ἀνδρῶν δυσμενῆ καττύματα;
1161	ἔνθες ποτʼ ὦ τᾶν κἀπόβαινʼ ἐρρωμένως
1162	ἐς τὴν Λακωνικὴν ἀνύσας.
1162b	ἀκικεῖς γέ με
1163	ἐς τὴν πολεμίαν ἀποβιβάζων τὸν πόδα.
1164	φέρε καὶ τὸν ἕτερον.
1164b	μηδαμῶς τοῦτόν γʼ, ἐπεὶ
1165	πάνυ μισολάκων αὐτοῦ ʼστιν εἷς τῶν δακτύλων.
1166	οὐκ ἔστι παρὰ ταῦτʼ ἄλλα.
1166b	κακοδαίμων ἐγώ,
1167	ὅστις ἐπὶ γήρως χίμετλον οὐδὲν λήψομαι.
1168	ἄνυσόν ποθʼ ὑποδησάμενος· εἶτα πλουσίως
1169	ὡδὶ προβὰς τρυφερόν τι διασαλακώνισον. 
1170	ἰδού. θεῶ τὸ σχῆμα, καὶ σκέψαι μʼ ὅτῳ
1171	μάλιστʼ ἔοικα τὴν βάδισιν τῶν πλουσίων.
1172	ὅτῳ; Δοθιῆνι σκόροδον ἠμφιεσμένῳ.
1173	καὶ μὴν προθυμοῦμαί γε σαυλοπρωκτιᾶν.
1174	ἄγε νυν, ἐπιστήσει λόγους σεμνοὺς λέγειν
1175	ἀνδρῶν παρόντων πολυμαθῶν καὶ δεξιῶν;
1176	ἔγωγε.
1176b	τίνα δῆτʼ ἂν λέγοις;
1176c	πολλοὺς πάνυ.
1177	πρῶτον μὲν ὡς ἡ Λάμιʼ ἁλοῦσʼ ἐπέρδετο,
1178	ἔπειτα δʼ ὡς ὁ Καρδοπίων τὴν μητέρα.
1179	μή ʼμοί γε μύθους, ἀλλὰ τῶν ἀνθρωπίνων,
1180	οἵους λέγομεν μάλιστα τοὺς κατʼ οἰκίαν.
1181	ἐγᾦδα τοίνυν τῶν γε πάνυ κατʼ οἰκίαν
1182	ἐκεῖνον ὡς οὕτω ποτʼ ἦν μῦς καὶ γαλῆ. 
1183	ὦ σκαιὲ κἀπαίδευτε, Θεογένης ἔφη
1184	τῷ κοπρολόγῳ καὶ ταῦτα λοιδορούμενος,
1185	μῦς καὶ γαλᾶς μέλλεις λέγειν ἐν ἀνδράσιν;
1186	ποίους τινὰς δὲ χρὴ λέγειν;
1186b	μεγαλοπρεπεῖς,
1187	ὡς ξυνεθεώρεις Ἀνδροκλεῖ καὶ Κλεισθένει.
1188	ἐγὼ δὲ τεθεώρηκα ποώποτʼ οὐδαμοῖ
1189	πλὴν ἐς Πάρον, καὶ ταῦτα δὔ ὀβολὼ φέρων.
1190	ἀλλʼ οὖν λέγειν χρή σʼ ὡς ἐμάχετό γʼ αὐτίκα
1191	Ἐφουδίων παγκράτιον Ἀσκώνδᾳ καλῶς,
1192	ἤδη γέρων ὢν καὶ πολιός, ἔχων δέ τοι
1193	πλευρὰν βαθυτάτην καὶ χέρας καὶ λαγόνα καὶ
1194	θώρακʼ ἄριστον.
1194b	παῦε παῦʼ, οὐδὲν λέγεις.
1195	πῶς ἂν μαχέσαιτο παγκράτιον θώρακʼ ἔχων;
1196	οὕτω διηγεῖσθαι νομίζουσʼ οἱ σοφοί.
1197	ἀλλʼ ἕτερον εἰπέ μοι· παρʼ ἀνδράσι ξένοις
1198	πίνων σεαυτοῦ ποῖον ἂν λέξαι δοκεῖς
1199	ἐπὶ νεότητος ἔργον ἀνδρικώτατον;
1200	ἐκεῖνʼ ἐκεῖνʼ ἀνδρειότατόν γε τῶν ἐμῶν,
1201	ὅτʼ Ἐργασίωνος τὰς χάρακας ὑφειλόμην.
1202	ἀπολεῖς με. ποίας χάρακας; ἀλλʼ ὡς ἢ κάπρον
1203	ἐδιώκαθές ποτʼ ἢ λαγών, ἢ λαμπάδα
1204	ἔδραμες, ἀνευρὼν ὅ τι νεανικώτατον.
1205	ἐγᾦδα τοίνυν τό γε νεανικώτατον·
1206	ὅτε τὸν δρομέα Φάυλλον ὢν βούπαις ἔτι
1207	εἶλον διώκων λοιδορίας ψήφοιν δυοῖν.
1208	παὖ· ἀλλὰ δευρὶ κατακλινεὶς προσμάνθανε
1209	ξυμποτικὸς εἶναι καὶ ξυνουσιαστικός.
1210	πῶς οὖν κατακλινῶ; φράζʼ ἀνύσας.
1210b	εὐσχημόνως.
1211	ὡδὶ κελεύεις κατακλινῆναι;
1211b	μηδαμῶς.
1212	πῶς δαί;
1212b	τὰ γόνατʼ ἔκτεινε καὶ γυμναστικῶς
1213	ὑγρὸν χύτλασον σεαυτὸν ἐν τοῖς στρώμασιν.
1214	ἔπειτʼ ἐπαίνεσόν τι τῶν χαλκωμάτων,
1215	ὀροφὴν θέασαι, κρεκάδιʼ αὐλῆς θαύμασον·
1216	ὕδωρ κατὰ χειρός· τὰς τραπέζας ἐσφέρειν·
1217	δειπνοῦμεν· ἀπονενίμμεθʼ· ἤδη σπένδομεν.
1218	πρὸς τῶν θεῶν ἐνύπνιον ἑστιώμεθα;
1219	αὑλητρὶς ἐνεφύσησεν· οἱ δὲ συμπόται
1220	εἰσὶν Θέωρος Αἰσχίνης Φᾶνος Κλέων,
1221	ξένος τις ἕτερος πρὸς κεφαλῆς Ἀκέστορος.
1222	τούτοις ξυνὼν τὰ σκόλιʼ ὅπως δέξει καλῶς.
1223	ἄληθες; ὡς οὐδεὶς Διακρίων δέξεται. 
1224	ἐγὼ εἴσομαι· καὶ δὴ γάρ εἰμʼ ἐγὼ Κλέων,
1225	ᾄδω δὲ πρῶτος Ἁρμοδίου· δέξαι δὲ σύ.
1226	οὐδεὶς πώποτʼ ἀνὴρ ἔγεντʼ Ἀθήναις —
1227	οὐχ οὕτω γε πανοῦργος οὐδὲ κλέπτης.
1228	τουτὶ σὺ δράσεις; παραπολεῖ βοώμενος·
1229	φήσει γὰρ ἐξολεῖν σε καὶ διαφθερεῖν
1230	καὶ τῆσδε τῆς γῆς ἐξελᾶν.
1230b	ἐγὼ δέ γε,
1231	ἐὰν ἀπειλῇ, νὴ Δίʼ ἕτερʼ ἀντᾴσομαι·
1232	ὦνθρωφʼ, οὖτος ὁ μαιόμενος τὸ μέγα κράτος,
1235	ἀντρέψεις ἔτι τὰν πόλιν· ἁ δʼ ἔχεται ῥοπᾶς.
1236	τί δʼ ὅταν Θέωρος πρὸς ποδῶν κατακείμενος
1237	ᾄδῃ Κλέωνος λαβόμενος τῆς δεξιᾶς·
1238	Ἀδμήτου λόγον ὦταῖρε μαθὼν τοὺς ἀγαθοὺς φίλει.
1239	τούτῳ τί λέξεις σκόλιον;
1239b	ᾠδικῶς ἐγώ.
1240	οὐκ ἔστιν ἀλωπεκίζειν,
1241	οὐδʼ ἀμφοτέροισι γίγνεσθαι φίλον.
1242	μετὰ τοῦτον Αἰσχίνης ὁ Σέλλου δέξεται,
1244	ἀνὴρ σοφὸς καὶ μουσικός, κᾆτʼ ᾄσεται·
1245	χρήματα καὶ βίαν
1246	Κλειταγόρᾳ τε κἀμοὶ
1247	μετὰ Θετταλῶν —
1248	πολλὰ δὴ διεκόμπασας σὺ κἀγώ.
1249	τουτὶ μὲν ἐπιεικῶς σύ γʼ ἐξεπίστασαι·
1250	ὅπως δʼ ἐπὶ δεῖπνον ἐς Φιλοκτήμονος ἴμεν.
1251	παῖ παῖ, τὸ δεῖπνον Χρυσὲ συσκεύαζε νῷν,
1252	ἵνα καὶ μεθυσθῶμεν διὰ χρόνου.
1252b	μηδαμῶς.
1253	κακὸν τὸ πίνειν· ἀπὸ γὰρ οἴνου γίγνεται
1254	καὶ θυροκοπῆσαι καὶ πατάξαι καὶ βαλεῖν,
1255	κἄπειτʼ ἀποτίνειν ἀργύριον ἐκ κραιπάλης.
1256	οὔκ, ἢν ξυνῇς γʼ ἀνδράσι καλοῖς τε κἀγαθοῖς.
1257	ἢ γὰρ παρῃτήσαντο τὸν πεπονθότα,
1258	ἢ λόγον ἔλεξας αὐτὸς ἀστεῖόν τινα,
1259	Αἰσωπικὸν γέλοιον ἢ Συβαριτικόν,
1260	ὧν ἔμαθες ἐν τῷ συμποσίῳ· κᾆτʼ ἐς γέλων
1261	τὸ πρᾶγμʼ ἔτρεψας, ὥστʼ ἀφείς σʼ ἀποιχεται.
1262	μαθητέον τἄρʼ ἐστὶ πολλοὺς τῶν λόγων,
1263	εἴπερ ἀποτείσω μηδέν, ἤν τι δρῶ κακόν.
1264	ἄγε νυν ἴωμεν· μηδὲν ἡμᾶς ἰσχέτω. 
1265	πολλάκις δὴ ʼδοξʼ ἐμαυτῷ δεξειὸς πεφυκέναι
1266	καὶ σκαιὸς οὐδεπώποτε·
1267	ἀλλʼ Ἀμυνίας ὁ Σέλλου μᾶλλον οὑκ τῶν Κρωβύλων,
1268	οὗτος ὅν γʼ ἐγώ ποτʼ εἶδον ἀντὶ μήλου καὶ ῥοᾶς
1269	δειπνοῦντα μετὰ Λεωγόρου·
1270	πεινῇ γὰρ ᾗπερ Ἀντιφῶν·
1271	ἀλλὰ πρεσβεύων γὰρ ἐς Φάρσαλον ᾤχετʼ, εἶτʼ ἐκεῖ
1272	μόνος μόνοις
1273	τοῖς Πενέσταισι ξυνῆν τοῖς
1274	Θετταλῶν, αὐτὸς πενέστης ὢν ἔλαττων οὐδενός. 
1275	ὦ μακάριʼ Αὐτόμενες ὥς σε μακαρίζομεν,
1276	παῖδας ἐφύτευσας ὅτι χειροτεχνικωτάτους·
1277	πρῶτα μὲν ἅπασι φίλον ἄνδρα τε σοφώτατον,
1278	τὸν κιφαραοιδότατον, ᾧ χάρις ἐφέσπετο·
1279	τὸν δʼ ὑποκριτὴν ἕτερον ἀργαλέον ὡς σοφόν·
1280	εἶτʼ Ἀριφράδην πολύ τι θυμοσοφικώτατον,
1281	ὅντινά ποτʼ ὤμοσε μαθόντα παρὰ μηδενός,
1282	ἀλλʼ ἀπὸ σοφῆς φύσεος αὐτόματον ἐκμαθεῖν
1283	γλωττοποιεῖν ἐς τὰ πορνεῖʼ εἰσιόνθʼ ἑκάστοτε. 
1283a	
1284	εἰσί τινες οἵ μʼ ἔλεγον ὡς καταδιηλλάγην,
1285	ἡνίκα Κλέων μʼ ὑπετάραττεν ἐπικείμενος
1286	† καί με κακίσταις † ἔκνισε· κᾆθʼ ὅτʼ ἀπεδειρόμην,
1287	οὑκτὸς ἐγέλων μέγα κεκραγότα θεώμενοι,
1288	οὐδὲν ἄρʼ ἐμοῦ μέλον, ὅσον δὲ μόνον εἰδέναι
1289	σκωμμάτιον εἴποτέ τι θλιβόμενος ἐκβαλῶ.
1290	ταῦτα κατιδὼν ὑπό τι μικρὸν ἐπιθήκισα·
1291	εἶτα νῦν ἐξηπάτησεν ἡ χάραξ τὴν ἄμπελον. 
1292	ἰὼ χελῶναι μακάριαι τοῦ δέρματος,
1293	καὶ τρὶς μακάριαι τοῦ ʼπὶ ταῖς πλευραῖς τέγους.
1294	ὡς εὖ κατηρέψασθε καὶ νουβυστικῶς
1295	κεράμῳ τὸ νῶτον ὥστε τὰς πληγὰς στέγειν.
1296	ἐγὼ δʼ ἀπόλωλα στιζόμενος βακτηρίᾳ.
1297	τί δʼ ἔστιν ὦ παῖ; παῖδα γάρ, κἂν ᾖ γέρων,
1298	καλεῖν δίκαιον ὅστις ἂν πληγὰς λάβῃ.
1299	οὐ γὰρ ὁ γέρων ἀτηρότατον ἄρʼ ἦν κακὸν
1300	καὶ τῶν ξυνόντων πολὺ παροινικώτατος;
1301	καίτοι παρῆν Ἵππυλλος Ἀντιφῶν Λύκων
1302	Λυσίστρατος Θούφραστος οἱ περὶ Φρύνιχον.
1303	τούτων ἁπάντων ἦν ὑβριστότατος μακρῷ.
1304	εὐθὺς γὰρ ὡς ἐνέπλητο πολλῶν κἀγαθῶν,
1305	ἐνήλατʼ ἐσκίρτα ʼπεπόρδει κατεγέλα
1306	ὥσπερ καχρύων ὀνίδιον εὐωχημένον
1307	κἄτυπτεν ἐμὲ νεανικῶς παῖ παῖ καλῶν.
1308	εἶτʼ αὐτὸν ὡς εἶδʼ ᾔκασεν Λυσίστρατος·
1309	ἔοικας ὦ πρεσβῦτα νεοπλούτῳ τρυγὶ
1310	κλητῆρί τʼ εἰς ἀχυρμὸν ἀποδεδρακότι.
1311	ὁ δʼ ἀνακραγὼν ἀντῄκασʼ αὐτὸν πάρνοπι
1312	τὰ θρῖα τοῦ τρίβωνος ἀποβεβληκότι,
1313	Σθενέλῳ τε τὰ σκευάρια διακεκαρμένῳ.
1314	οἱ δʼ ἀνεκρότησαν, πλήν γε Θουφράστου μόνου·
1315	οὗτος δὲ διεμύλλαινεν ὡς δὴ δεξιός.
1316	ὁ γέρων δὲ τὸν Θούφραστον ἤρετʼ· ʼεἰπέ μοι,
1317	ἐπὶ τῷ κομᾷς καὶ κομψὸς εἶναι προσποιεῖ,
1318	κωμῳδολοιχῶν περὶ τὸν εὖ πράττοντʼ ἀεί;ʼ
1319	τοιαῦτα περιύβριζεν αὐτοὺς ἐν μέρει,
1320	σκώπτων ἀγροίκως καὶ προσέτι λόγους λέγων
1321	ἀμαθέστατʼ οὐδὲν εἰκότας τῷ πράγματι.
1322	ἔπειτʼ ἐπειδὴ ʼμέθυεν, οἴκαδʼ ἔρχεται
1323	τύπτων ἅπαντας, ἤν τις αὐτῷ ξυντύχῃ.
1324	ὁδὶ δὲ καὶ δὴ σφαλλόμενος προσέρχεται.
1325	ἀλλʼ ἐκποδὼν ἄπειμι πρὶν πληγὰς λαβεῖν. 
1326	ἄνεχε πάρεχε·
1327	κλαύσεταί τις τῶν ὄπισθεν
1328	ἐπακολουθούντων ἐμοί·
1329	οἷον, εἰ μὴ ʼρρήσεθʼ, ὑμᾶς
1330	ὦ πόνηροι ταυτῃὶ τῇ
1331	δᾳδὶ φρυκτοὺς σκευάσω.
1332	ἦ μὴν σὺ δώσεις αὔριον τούτων δίκην
1333	ἡμῖν ἅπασι, κεἰ σφόδρʼ εἶ νεανίας.
1334	ἁθρόοι γὰρ ἥξομέν σε προσκαλούμενοι. 
1335	ἰὴ ἰεῦ, καλούμενοι.
1336	ἀρχαῖά γʼ ὑμῶν· ἆρά γʼ ἴσθʼ
1337	ὡς οὐδʼ ἀκούων ἀνέχομαι
1338	δικῶν; ἰαιβοῖ, αἰβοῖ.
1339	τάδε μʼ ἀρέσκει· βάλλε κημούς.
1340	οὐκ ἄπεισι; ποῦ ʼστιν ἡμῖν 
1340a	ἡλιαστής; ἐκποδών. 
1341	ἀνάβαινε δεῦρο χρυσομηλολόνθιον,
1342	τῇ χειρὶ τουδὶ λαβομένη τοῦ σχοινίου.
1343	ἔχου· φυλάττου δʼ, ὡς σαπρὸν τὸ σχοινίον·
1344	ὅμως γε μέντοι τριβόμενον οὐκ ἄχθεται.
1345	ὁρᾷς ἐγώ σʼ ὡς δεξιῶς ὑφειλόμην
1346	μέλλουσαν ἤδη λεσβιᾶν τοὺς ξυμπότας·
1347	ὧν οὕνεκʼ ἀπόδος τῷ πέει τῳδὶ χάριν.
1348	ἀλλʼ οὐκ ἀποδώσεις οὐδʼ ἐφιαλεῖς οἶδʼ ὅτι,
1349	ἀλλʼ ἐξαπατήσεις κἀγχανεῖ τούτῳ μέγα·
1350	πολλοῖς γὰρ ἤδη χἀτέροις αὔτʼ ἠργάσω.
1351	ἐὰν γένῃ δὲ μὴ κακὴ νυνὶ γυνή,
1352	ἐγώ σʼ ἐπειδὰν οὑμὸς υἱὸς ἀποθάνῃ,
1353	λυσάμενος ἕξω παλλακὴν ὦ χοιρίον.
1354	νῦν δʼ οὐ κρατῶ ʼγὼ τῶν ἐμαυτοῦ χρημάτων
1355	νέος γάρ εἰμι καὶ φυλάττομαι σφόδρα.
1356	τὸ γὰρ υἵδιον τηρεῖ με, κἄστι δύσκολον
1357	κἄλλως κυμινοπριστοκαρδαμογλύφον.
1358	ταῦτʼ οὖν περί μου δέδοικε μὴ διαφθαρῶ.
1359	πατὴρ γὰρ οὐδείς ἐστιν αὐτῷ πλὴν ἐμοῦ.
1360	ὁδὶ δὲ καὐτὸς ἐπὶ σὲ κἄμʼ ἔοικε θεῖν.
1361	ἀλλʼ ὡς τάχιστα στῆθι τάσδε τὰς δετὰς
1362	λαβοῦσʼ, ἵνʼ αὐτὸν τωθάσω νεανικῶς,
1363	οἵοις ποθʼ οὗτος ἐμὲ πρὸ τῶν μυστηρίων.
1364	ὦ οὗτος οὗτος τυφεδανὲ καὶ χοιρόθλιψ,
1365	ποθεῖν ἐρᾶν τʼ ἔοικας ὡραίας σοροῦ.
1366	οὔτοι καταπροίξει μὰ τὸν Ἀπόλλω τοῦτο δρῶν.
1367	ὡς ἡδέως φάγοις ἂν ἐξ ὄξους δίκην.
1368	οὐ δεινὰ τωθάζειν σε τὴν αὐλητρίδα
1369	τῶν ξυμποτῶν κλέψαντα;
1369b	ποίαν αὐλητρίδα;
1370	τί ταῦτα ληρεῖς ὥσπερ ἀπὸ τύμβου πεσών;
1371	νὴ τὸν Δίʼ αὕτη πού ʼστί σοί γʼ ἡ Δαρδανίς.
1372	οὔκ, ἀλλʼ ἐν ἀγορᾷ τοῖς θεοῖς δᾲς κάεται.
1373	δᾲς ἥδε;
1373b	δᾲς δῆτʼ. οὐχ ὁρᾷς ἐστιγμένην;
1374	τί δὲ τὸ μέλαν τοῦτʼ ἐστὶν αὐτῆς τοὐν μέσῳ;
1375	ἡ πίττα δήπου καομένης ἐξέρχεται.
1376	ὁ δʼ ὄπισθεν οὐχὶ πρωκτός ἐστιν οὑτοσί;
1377	ὄζος μὲν οὖν τῆς δᾳδὸς οὗτος ἐξέχει.
1378	τί λέγεις σύ; ποῖος ὄζος; οὐκ εἶ δεῦρο σύ;
1379	ἆ ἆ τί μέλλεις δρᾶν;
1379b	ἄγειν ταύτην λαβὼν
1380	ἀφελόμενός σε καὶ νομίσας εἶναι σαπρὸν
1381	κοὐδὲν δύνασθαι δρᾶν.
1381b	ἄκουσόν νυν ἐμοῦ.
1382	Ὀλυμπίασιν, ἡνίκʼ ἐθεώρουν ἐγώ,
1383	Ἐφουδίων ἐμαχέσατʼ Ἀσκώνδᾳ καλῶς
1384	ἤδη γέρων ὤν· εἶτα τῇ πυγμῇ θενὼν
1385	ὁ πρεσβύτερος κατέβαλε τὸν νεώτερον.
1386	πρὸς ταῦτα τηροῦ μὴ λάβῃς ὑπώπια.
1387	νὴ τὸν Δίʼ ἐξέμαθές γε τὴν Ὀλυμπίαν. 
1388	ἴθι μοι παράστηθʼ, ἀντιβολῶ πρὸς τῶν θεῶν.
1389	ὁδὶ γὰρ ἁνήρ ἐστιν ὅς μʼ ἀπώλεσεν
1390	τῇ δᾳδὶ παίων, κἀξέβαλεν ἐντευθενὶ
1391	ἄρτους δέκʼ ὀβολῶν κἀπιθήκην τέτταρας.
1392	ὁρᾷς ἃ δέδρακας; πράγματʼ αὖ δεῖ καὶ δίκας
1393	ἔχειν διὰ τὸν σὸν οἶνον.
1393b	οὐδαμῶς γʼ, ἐπεὶ
1394	λόγοι διαλλάξουσιν αὐτὰ δεξιοί·
1395	ὥστʼ οἶδʼ ὁτιὴ ταύτῃ διαλλαχθήσομαι.
1396	οὔτοι μὰ τὼ θεὼ καταπροίξει Μυρτίας
1397	τῆς Ἀγκυλίωνος θυγατέρος καὶ Σωστράτης,
1398	οὕτω διαφθείρας ἐμοῦ τὰ φορτία.
1399	ἄκουσον ὦ γύναι· λόγον σοι βούλομαι
1400	λέξαι χαρίεντα.
1400b	μὰ Δία μὴ ʼμοί γʼ ὦ μέλε.
1401	Αἴσωπον ἀπὸ δείπνου βαδίζονθʼ ἑσπέρας
1402	θρασεῖα καὶ μεθύση τις ὑλάκτει κύων.
1403	κἄπειτʼ ἐκεῖνος εἶπεν, ὦ κύον κύον,
1404	εἰ νὴ Δίʼ ἀντὶ τῆς κακῆς γλώττης ποθὲν
1405	πυροὺς πρίαιο, σωφρονεῖν ἄν μοι δοκεῖς.
1406	καὶ καταγελᾷς μου; προσκαλοῦμαί σʼ ὅστις εἶ
1407	πρὸς τοὺς ἀγορανόμους βλάβης τῶν φορτίων,
1408	κλητῆρʼ ἔχουσα Χαιρεφῶντα τουτονί.
1409	μὰ Δίʼ ἀλλʼ ἄκουσον, ἤν τί σοι δόξω λέγειν.
1410	Λᾶσός ποτʼ ἀντεδίδασκε καὶ Σιμωνίδης·
1411	ἔπειθʼ ὁ Λᾶσος εἶπεν, ὀλίγον μοι μέλει. 
1412	ἄληθες οὗτος;
1412b	καὶ σὺ δή μοι Χαιρεφῶν
1413	γυναικὶ † κλητεύειν ἐοικὼς † θαψίνῃ,
1414	Ἰνοῖ κρεμαμένῃ πρὸς ποδῶν Εὐριπίδου.
1415	ὁδί τις ἕτερος, ὡς ἔοικεν, ἔρχεται
1416	καλούμενός σε· τόν γέ τοι κλητῆρʼ ἔχει. 
1417	οἴμοι κακοδαίμων. προσκαλοῦμαί σʼ ὦ γέρον
1418	ὕβρεως.
1418b	ὕβρεως; μὴ μὴ καλέσῃ πρὸς τῶν θεῶν·
1419	ἐγὼ γὰρ ὑπὲρ αὐτοῦ δίκην δίδωμί σοι
1420	ἣν ἂν σὺ τάξῃς, καὶ χάριν προσείσομαι.
1421	ἐγὼ μὲν οὖν αὐτῷ διαλλαχθήσομαι
1422	ἑκών· ὁμολογῶ γὰρ πατάξαι καὶ βαλεῖν.
1423	ἀλλʼ ἐλθὲ δευρί· πότερον ἐπιτρέπεις ἐμοί,
1424	ὅ τι χρή μʼ ἀποτείσαντʼ ἀργύριον τοῦ πράγματος
1425	εἶναι φίλον τὸ λοιπόν, ἢ σύ μοι φράσεις;
1426	σὺ λέγε. δικῶν γὰρ οὐ δέομʼ οὐδὲ πραγμάτων.
1427	ἀνὴρ Συβαρίτης ἐξέπεσεν ἐξ ἅρματος,
1428	καί πως κατεάγη τῆς κεφαλῆς μέγα σφόδρα·
1429	ἐτύγχανεν γὰρ οὐ τρίβων ὢν ἱππικῆς.
1430	κἄπειτʼ ἐπιστὰς εἶπʼ ἀνὴρ αὐτῷ φίλος·
1431	ἔρδοι τις ἣν ἕκαστος εἰδείη τέχνην.
1432	οὕτω δὲ καὶ σὺ παράτρεχʼ ἐς τὰ Πιττάλου.
1433	οὕμοιά σου καὶ ταῦτα τοῖς ἄλλοις τρόποις.
1434	ἀλλʼ οὖν σὺ μέμνησʼ αὐτὸς ἁπεκρίνατο.
1435	ἄκουε, μὴ φεῦγʼ. ἐν Συβάρει γυνή ποτε
1436	κατέαξʼ ἐχῖνον.
1436b	ταῦτʼ ἐγὼ μαρτύρομαι.
1437	οὑχῖνος οὖν ἔχων τινʼ ἐπεμαρτύρατο·
1438	εἶθʼ ἡ Συβαρῖτις εἶπεν, εἰ ναὶ τὰν κόραν
1439	τὴν μαρτυρίαν ταύτην ἐάσας ἐν τάχει
1440	ἐπίδεσμον ἐπρίω, νοῦν ἂν εἶχες πλείονα.
1441	ὕβριζʼ ἕως ἂν τὴν δίκην ἅρχων καλῇ.
1442	οὔτοι μὰ τὴν Δήμητρʼ ἔτʼ ἐνταυθοῖ μενεῖς,
1443	ἀλλʼ ἀράμενος οἴσω σε —
1443b	τί ποιεῖς;
1443c	ὅ τι ποιῶ;
1444	εἴσω φέρω σʼ ἐντεῦθεν· εἰ δὲ μή, τάχα
1445	κλητῆρες ἐπιλείψουσι τοὺς καλουμένους.
1446	Αἴσωπον οἱ Δελφοί ποτʼ —
1446b	ὀλίγον μοι μέλει.
1447	φιάλην ἐπῃτιῶντο κλέψαι τοῦ θεοῦ·
1448	ὁ δʼ ἔλεξεν αὐτοῖς, ὡς ὁ κάνθαρός ποτε —
1449	οἴμʼ ὡς ἀπολῶ σʼ αὐτοῖσι τοῖσι κανθάροις. 
1450	ζηλῶ γε τῆς εὐτυχίας
1451	τὸν πρέσβυν οἷ μετέστη
1452	ξηρῶν τρόπων καὶ βιοτῆς·
1453	ἕτερα δὲ νῦν ἀντιμαθὼν
1454	ἦ μέγα τι μεταπεσεῖται
1455	ἐπὶ τὸ τρυφῶν καὶ μαλακόν.
1456	τάχα δʼ ἂν ἴσως οὐκ ἐθέλοι.
1457	τὸ γὰρ ἀποστῆναι χαλεπὸν
1458	φύσεος, ἣν ἔχοι τις ἀεί.
1459	καίτοι πολλοὶ ταῦτʼ ἔπαθον·
1460	ξυνόντες γνώμαις ἑτέρων
1461	μετεβάλοντο τοὺς τρόπους. 
1462	πολλοῦ δʼ ἐπαίνου παρʼ ἐμοὶ
1463	καὶ τοῖσιν εὖ φρονοῦσιν
1464	τυχὼν ἄπεισιν διὰ τὴν
1465	φιλοπατρίαν καὶ σοφίαν
1466	ὁ παῖς ὁ Φιλοκλέωνος.
1467	οὐδενὶ γὰρ οὕτως ἀγανῷ
1468	ξυνεγενόμην, οὐδὲ τρόποις
1469	ἐπεμάνην οὐδʼ ἐξεχύθην.
1470	τί γὰρ ἐκεῖνος ἀντιλέγων
1471	οὐ κρείττων ἦν, βουλόμενος
1472	τὸν φύσαντα σεμνοτέροις
1473	κατακοσμῆσαι πράγμασιν; 
1474	νὴ τὸν Διόνυσον ἄπορά γʼ ἡμῖν πράγματα
1475	δαίμων τις ἐσκεκύκληκεν ἐς τὴν οἰκίαν.
1476	ὁ γὰρ γέρων ὡς ἔπιε διὰ πολλοῦ χρόνου
1477	ἤκουσέ τʼ αὐλοῦ, περιχαρὴς τῷ πράγματι
1478	ὀρχούμενος τῆς νυκτὸς οὐδὲν παύεται
1479	τἀρχαἶ ἐκεῖνʼ οἷς Θέσπις ἠγωνίζετο·
1480	καὶ τοὺς τραγῳδούς φησιν ἀποδείξειν κρόνους
1481	τοὺς νῦν διορχησάμενος ὀλίγον ὕστερον.
1482	τίς ἐπʼ αὐλείοισι θύραις θάσσει;
1483	τουτὶ καὶ δὴ χωρεῖ τὸ κακόν.
1484	κλῇθρα χαλάσθω τάδε. καὶ δὴ γὰρ
1485	σχήματος ἀρχὴ —
1486	μᾶλλον δέ γʼ ἴσως μανίας ἀρχή.
1487	πλευρὰν λυγίσαντος ὑπὸ ῥώμης·
1488	οἶον μυκτὴρ μυκᾶται καὶ
1489	σφόνδυλος ἀχεῖ.
1489b	πῖθʼ ἑλλέβορον.
1490	πτήσσει Φρύνιχος ὥς τις ἀλέκτωρ—
1491	τάχα βαλλήσεις.
1492	σκέλος οὐράνιόν γʼ ἐκλακτίζων.
1493	πρωκτὸς χάσκει.
1493b	κατὰ σαυτὸν ὅρα.
1494	νῦν γὰρ ἐν ἄρθροις τοῖς ἡμετέροις
1495	στρέφεται χαλαρὰ κοτυληδών.
1496	οὐκ εὖ;
1496b	μὰ Δίʼ οὐ δῆτʼ, ἀλλὰ μανικὰ πράγματα.
1497	θέρε νυν ἀνείπω κἀνταγωνιστὰς καλῶ.
1498	εἴ τις τραγῳδός φησιν ὀρχεῖσθαι καλῶς,
1499	ἐμοὶ διορχησόμενος ἐνθάδʼ εἰσίτω.
1500	φησίν τις ἢ οὐδείς;
1500b	εἶς γʼ ἐκεινοσὶ μόνος.
1501	τίς ὁ κακοδαίμων ἐστίν;
1501b	υἱὸς Καρκίνου
1502	ὁ μέσατος.
1502b	ἀλλʼ οὗτός γε καταποθήσεται·
1503	ἀπολῶ γὰρ αὐτὸν ἐμμελείᾳ κονδύλου.
1504	ἐν τῷ ῥυθμῷ γὰρ οὐδέν ἐστʼ.
1504b	ἀλλʼ ᾠζυρὲ
1505	ἕτερος τραγῳδὸς Καρκινίτης ἔρχεται,
1506	ἀδελφὸς αὐτοῦ.
1506b	νὴ Δίʼ ὠψώνηκʼ ἄρα.
1507	μὰ τὸν Δίʼ οὐδέν γʼ ἄλλο πλήν γε καρκίνους·
1508	προσέρχεται γὰρ ἕτερος αὖ τῶν Καρκίνου.
1509	τουτὶ τί ἦν τὸ προσέρπον; ὀξὶς ἢ φάλαγξ;
1510	ὁ πινοτήρης οὗτός ἐστι τοῦ γένους,
1511	ὁ σμικρότατος, ὃς τὴν τραγῳδίαν ποιεῖ.
1512	ὦ Καρκίνʼ ὦ μακάριε τῆς εὐπαιδίας,
1513	ὅσον τὸ πλῆθος κατέπεσεν τῶν ὀρχίλων.
1514	ἀτὰρ καταβατέον γʼ ἐπʼ αὐτούς μʼ· ᾠζυρέ,
1515	ἅλμην κύκα τούτοισιν, ἢν ἐγὼ κρατῶ. 
1516	φέρε νυν ἡμεῖς αὐτοῖς ὀλίγον ξυγχωρήσωμεν ἅπαντες,
1517	ἵνʼ ἐφʼ ἡσυχίας ἡμῶν πρόσθεν βεμβικίζωσιν ἑαυτούς. 
1518	ἄγʼ ὦ μεγαλώνυμα τέκνα
1519	τοῦ θαλασσίου θεοῦ ,
1520	πηδᾶτε παρὰ ψάμαθον
1521	καὶ θῖνʼ ἁλὸς ἀτρυγέτου,
1522	καρίδων ἀδελφοί· 
1523	ταχὺν πόδα κυκλοσοβεῖτε,
1524	καὶ τὸ Φρυνίχειον
1525	ἐκλακτισάτω τις, ὅπως
1526	ἰδόντες ἄνω σκέλος ὤζωσιν
1527	οἱ θεαταί. 
1528	στρόβει, παράβαινε κύκλῳ καὶ γάστρισον σεαυτόν,
1530	ῥῖπτε σκέλος οὐράνιον· βέμβικες ἐγγενέσθων.
1531	καὐτὸς γὰρ ὁ ποντομέδων ἄναξ πατὴρ προσέρπει
1532	ἡσθεὶς ἐπὶ τοῖσιν ἑαυτοῦ παισὶ τοῖς τριόρχοις.
1535	ἀλλʼ ἐξάγετʼ, εἴ τι φιλεῖτʼ ὀρχούμενοι, θύραζε
1536	ἡμᾶς ταχύ· τοῦτο γὰρ οὐδείς πω πάρος δέδρακεν,
1537	ὀρχούμενον ὅστις ἀπήλλαξεν χορὸν τρυγῳδῶν.
