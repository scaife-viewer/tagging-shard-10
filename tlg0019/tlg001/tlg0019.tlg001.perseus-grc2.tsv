0	
1	ὅσα δὴ δέδηγμαι τὴν ἐμαυτοῦ καρδίαν,
2	ἥσθην δὲ βαιά, πάνυ δὲ βαιά, τέτταρα·
3	ἃ δʼ ὠδυνήθην, ψαμμακοσιογάργαρα.
4	φέρʼ ἴδω, τί δʼ ἥσθην ἄξιον χαιρηδόνος;
5	ἐγᾦδʼ ἐφʼ ᾧ γε τὸ κέαρ ηὐφράνθην ἰδών,
6	τοῖς πέντε ταλάντοις οἷς Κλέων ἐξήμεσεν.
7	ταῦθʼ ὡς ἐγανώθην, καὶ φιλῶ τοὺς ἱππέας
8	διὰ τοῦτο τοὔργον· ἄξιον γὰρ Ἑλλάδι.
9	ἀλλʼ ὠδυνήθην ἕτερον αὖ τραγῳδικόν,
10	ὅτε δὴ ʼκεχήνη προσδοκῶν τὸν Αἰσχύλον,
11	ὁ δʼ ἀνεῖπεν, εἴσαγʼ ὦ Θέογνι τὸν χορόν.
12	πῶς τοῦτʼ ἔσεισέ μου δοκεῖς τὴν καρδίαν;
13	ἀλλʼ ἕτερον ἥσθην, ἡνίκʼ ἐπὶ Μόσχῳ ποτὲ
14	Δεξίθεος εἰσῆλθʼ ᾀσόμενος Βοιώτιον.
15	τῆτες δʼ ἀπέθανον καὶ διεστράφην ἰδών,
16	ὅτε δὴ παρέκυψε Χαῖρις ἐπὶ τὸν ὄρθιον.
17	ἀλλʼ οὐδεπώποτʼ ἐξ ὅτου ʼγὼ ῥύπτομαι
18	οὕτως ἐδήχθην ὑπὸ κονίας τὰς ὀφρῦς
19	ὡς νῦν, ὁπότʼ οὔσης κυρίας ἐκκλησίας
20	ἑωθινῆς ἔρημος ἡ πνὺξ αὑτηί,
21	οἱ δʼ ἐν ἀγορᾷ λαλοῦσι κἄνω καὶ κάτω
22	τὸ σχοινίον φεύγουσι τὸ μεμιλτωμένον.
23	οὐδʼ οἱ πρυτάνεις ἥκουσιν, ἀλλʼ ἀωρίαν
24	ἥκοντες, εἶτα δʼ ὠστιοῦνται πῶς δοκεῖς
25	ἐλθόντες ἀλλήλοισι περὶ πρώτου ξύλου,
26	ἁθρόοι καταρρέοντες· εἰρήνη δʼ ὅπως
27	ἔσται προτιμῶσʼ οὐδέν· ὦ πόλις πόλις.
28	ἐγὼ δʼ ἀεὶ πρώτιστος εἰς ἐκκλησίαν
29	νοστῶν κάθημαι· κᾆτʼ ἐπειδὰν ὦ μόνος,
30	στένω κέχηνα σκορδινῶμαι πέρδομαι,
31	ἀπορῶ γράφω παρατίλλομαι λογίζομαι,
32	ἀποβλέπων ἐς τὸν ἀγρὸν εἰρήνης ἐρῶν,
33	στυγῶν μὲν ἄστυ τὸν δʼ ἐμὸν δῆμον ποθῶν,
34	ὃς οὐδεπώποτʼ εἶπεν, ἄνθρακας πρίω,
35	οὐκ ὄξος οὐκ ἔλαιον, οὐδʼ ᾔδει πρίω, 
36	ἀλλʼ αὐτὸς ἔφερε πάντα χὠ πρίων ἀπῆν.
37	νῦν οὖν ἀτεχνῶς ἥκω παρεσκευασμένος
38	βοᾶν ὑποκρούειν λοιδορεῖν τοὺς ῥήτορας,
39	ἐάν τις ἄλλο πλὴν περὶ εἰρήνης λέγῃ.
40	ἀλλʼ οἱ πρυτάνεις γὰρ οὑτοιὶ μεσημβρινοί.
41	οὐκ ἠγόρευον; τοῦτʼ ἐκεῖνʼ οὑγὼ ʼλεγον·
42	ἐς τὴν προεδρίαν πᾶς ἀνὴρ ὠστίζεται.
43	πάριτʼ ἐς τὸ πρόσθεν,
44	πάριθʼ, ὡς ἂν ἐντὸς ἦτε τοῦ καθάρματος.
45	ἤδη τις εἶπε;
45b	τίς ἀγορεύειν βούλεται;
46	ἐγώ.
46b	τίς ὤν;
46c	Ἀμφίθεος.
46d	οὐκ ἄνθρωπος;
46e	οὔ,
47	ἀλλʼ ἀθάνατος. ὁ γὰρ Ἀμφίθεος Δήμητρος ἦν
48	καὶ Τριπτολέμου· τούτου δὲ Κελεὸς γίγνεται·
49	γαμεῖ δὲ Κελεὸς Φαιναρέτην τήθην ἐμήν,
50	ἐξ ἧς Λυκῖνος ἐγένεʼ· ἐκ τούτου δʼ ἐγὼ
51	ἀθάνατός εἰμʼ· ἐμοὶ δʼ ἐπέτρεψαν οἱ θεοὶ
52	σπονδὰς ποιεῖσθαι πρὸς Λακεδαιμονίους μόνῳ.
53	ἀλλʼ ἀθάνατος ὢν ὦνδρες ἐφόδιʼ οὐκ ἔχω·
54	οὐ γὰρ διδόασιν οἱ πρυτάνεις.
54b	οἱ τοξόται.
55	ὦ Τριπτόλεμε καὶ Κελεὲ περιόψεσθέ με;
56	ὦνδρες πρυτάνεις ἀδικεῖτε τὴν ἐκκλησίαν
57	τὸν ἄνδρʼ ἀπάγοντες, ὅστις ἡμῖν ἤθελε
58	σπονδὰς ποιεῖσθαι καὶ κρεμάσαι τὰς ἀσπίδας.
59	κάθησο, σῖγα.
59b	μὰ τὸν Ἀπόλλω ʼγὼ μὲν οὔ,
60	ἢν μὴ περὶ εἰρήνης γε πρυτανεύσητέ μοι.
61	οἱ πρέσβεις οἱ παρὰ βασιλέως.
62	ποίου βασιλέως; ἄχθομαι ʼγὼ πρέσβεσιν
63	καὶ τοῖς ταὧσι τοῖς τʼ ἀλαζονεύμασιν.
64	σίγα.
64b	βαβαιάξ. ὦκβάτανα τοῦ σχήματος.
65	ἐπέμψαθʼ ἡμᾶς ὡς βασιλέα τὸν μέγαν
66	μισθὸν φέροντας δύο δραχμὰς τῆς ἡμέρας
67	ἐπʼ Εὐθυμένους ἄρχοντος.
67b	οἴμοι τῶν δραχμῶν.
68	καὶ δῆτʼ ἐτρυχόμεσθα διὰ Καϋστρίων
69	πεδίων ὁδοιπλανοῦντες ἐσκηνημένοι,
70	ἐφʼ ἁρμαμαξῶν μαλθακῶς κατακείμενοι,
71	ἀπολλύμενοι.
71b	σφόδρα γὰρ ἐσῳζόμην ἐγὼ
72	παρὰ τὴν ἔπαλξιν ἐν φορυτῷ κατακείμενος.
73	ξενιζόμενοι δὲ πρὸς βίαν ἐπίνομεν
74	ἐξ ὑαλίνων ἐκπωμάτων καὶ χρυσίδων
75	ἄκρατον οἶνον ἡδύν.
75b	ὦ Κραναὰ πόλις
76	ἆρʼ αἰσθάνει τὸν κατάγελων τῶν πρέσβεων;
77	οἱ βάρβαροι γὰρ ἄνδρας ἡγοῦνται μόνους
78	τοὺς πλεῖστα δυναμένους καταφαγεῖν καὶ πιεῖν.
79	ἡμεῖς δὲ λαικαστάς τε καὶ καταπύγονας.
80	ἔτει τετάρτῳ δʼ ἐς τὰ βασίλειʼ ἤλθομεν·
81	ἀλλʼ εἰς ἀπόπατον ᾤχετο στρατιὰν λαβών,
82	κἄχεζεν ὀκτὼ μῆνας ἐπὶ χρυσῶν ὀρῶν.
83	πόσου δὲ τὸν πρωκτὸν χρόνου ξυνήγαγεν;
84	τῇ πανσελήνῳ· κᾆτʼ ἀπῆλθεν οἴκαδε.
85	εἶτʼ ἐξένιζε· παρετίθει δʼ ἡμῖν ὅλους
86	ἐκ κριβάνου βοῦς.
86b	καὶ τίς εἶδε πώποτε
87	βοῦς κριβανίτας; τῶν ἀλαζονευμάτων.
88	καὶ ναὶ μὰ Δίʼ ὄρνιν τριπλάσιον Κλεωνύμου
89	παρέθηκεν ἡμῖν· ὄνομα δʼ ἦν αὐτῷ φέναξ.
90	ταῦτʼ ἄρ ἐφενάκιζες σὺ δύο δραχμὰς φέρων.
91	καὶ νῦν ἄγοντες ἥκομεν Ψευδαρτάβαν,
92	τὸν βασιλέως ὀφθαλμόν.
92b	ἐκκόψειέ γε
93	κόραξ πατάξας, τόν τε σὸν τοῦ πρέσβεως.
94	ὁ βασιλέως ὀφθαλμός.
94b	ὦναξ Ἡράκλεις.
95	πρὸς τῶν θεῶν ἄνθρωπε ναύφαρκτον βλέπεις;
96	ἢ περὶ ἄκραν κάμπτων νεώσοικον σκοπεῖς;
97	ἄσκωμʼ ἔχεις που περὶ τὸν ὀφθαλμὸν κάτω.
98	ἄγε δὴ σὺ βασιλεὺς ἅττα σʼ ἀπέπεμψεν φράσον
99	λέξοντʼ Ἀθηναίοισιν ὦ Ψευδαρτάβα.
100	ἰαρταμὰν ἐξάρξαν ἀπισσόνα σάτρα.
101	ξυνήκαθʼ ὃ λέγει;
101b	μὰ τὸν Ἀπόλλω ʼγὼ μὲν οὔ.
102	πέμψειν βασιλέα φησὶν ὑμῖν χρυσίον.
103	λέγε δὴ σὺ μεῖζον καὶ σαφῶς τὸ χρυσίον.
104	οὐ λῆψι χρῦσο χαυνόπρωκτʼ Ἰαοναῦ.
105	οἴμοι κακοδαίμων ὡς σαφῶς.
105b	τί δʼ αὖ λέγει;
106	ὅ τι; χαυνοπρώκτους τοὺς Ἰάονας λέγει,
107	εἰ προσδοκῶσι χρυσίον ἐκ τῶν βαρβάρων.
108	οὔκ, ἀλλʼ ἀχάνας ὅδε γε χρυσίου λέγει.
109	ποίας ἀχάνας; σὺ μὲν ἀλαζὼν εἶ μέγας.
110	ἀλλʼ ἄπιθʼ· ἐγὼ δὲ βασανιῶ τοῦτον μόνος.
111	ἄγε δὴ σὺ φράσον ἐμοὶ σαφῶς πρὸς τουτονί,
112	ἵνα μή σε βάψω βάμμα Σαρδιανικόν·
113	βασιλεὺς ὁ μέγας ἡμῖν ἀποπέμψει χρυσίον; (ἀνανεύει.)
114	ἄλλως ἄρʼ ἐξαπατώμεθʼ ὑπὸ τῶν πρέσβεων; (ἐπινεύει.)
115	Ἑλληνικόν γʼ ἐπένευσαν ἅνδρες οὑτοιί,
116	κοὐκ ἔσθʼ ὅπως οὐκ εἰσὶν ἐνθένδʼ αὐτόθεν.
117	καὶ τοῖν μὲν εὐνούχοιν τὸν ἕτερον τουτονὶ
118	ἐγᾦδʼ ὅς ἐστι, Κλεισθένης ὁ Σιβυρτίου.
119	ὦ θερμόβουλον πρωκτὸν ἐξυρημένε,
120	τοιόνδε γʼ ὦ πίθηκε τὸν πώγωνʼ ἔχων
121	εὐνοῦχος ἡμῖν ἦλθες ἐσκευασμένος;
122	ὁδὶ δὲ τίς ποτʼ ἐστίν; οὐ δήπου Στράτων;
123	σίγα, κάθιζε.
124	τὸν βασιλέως ὀφθαλμὸν ἡ βουλὴ καλεῖ
125	ἐς τὸ πρυτανεῖον.
125b	ταῦτα δῆτʼ οὐχ ἀγχόνη;
126	κἄπειτʼ ἐγὼ δῆτʼ ἐνθαδὶ στραγγεύομαι;
127	τοὺς δὲ ξενίζειν οὐδέποτέ γʼ ἴσχει θύρα.
128	ἀλλʼ ἐργάσομαί τι δεινὸν ἔργον καὶ μέγα.
129	ἀλλʼ Ἀμφίθεός μοι ποῦ ʼστιν;
129b	οὑτοσὶ πάρα.
130	ἐμοὶ σὺ ταυτασὶ λαβὼν ὀκτὼ δραχμὰς
131	σπονδὰς ποίησαι πρὸς Λακεδαιμονίους μόνῳ
132	καὶ τοῖσι παιδίοισι καὶ τῇ πλάτιδι·
133	ὑμεῖς δὲ πρεσβεύεσθε καὶ κεχήνετε.
134	προσίτω Θέωρος ὁ παρὰ Σιτάλκους.
134b	ὁδί.
135	ἕτερος ἀλαζὼν οὗτος ἐσκηρύττεται.
136	χρόνον μὲν οὐκ ἂν ἦμεν ἐν Θρᾴκῃ πολύν—
137	μὰ Δίʼ οὐκ ἄν, εἰ μισθόν γε μὴ ʼφερες πολύν.
138	εἰ μὴ κατένειψε χιόνι τὴν Θρᾴκην ὅλην
139	καὶ τοὺς ποταμοὺς ἔπηξʼ, ὑπʼ αὐτὸν τὸν χρόνον,
140	ὅτʼ ἐνθαδὶ Θέογνις ἠγωνίζετο.
141	τοῦτον μετὰ Σιτάλκους ἔπινον τὸν χρόνον·
142	καὶ δῆτα φιλαθήναιος ἦν ὑπερφυῶς,
143	ὑμῶν τʼ ἐραστὴς ἦν ἀληθὴς ὥστε καὶ
144	ἐν τοῖσι τοίχοις ἔγραφʼ, Ἀθηναῖοι καλοί.
145	ὁ δʼ υἱός, ὃν Ἀθηναῖον ἐπεποιήμεθα,
146	ἤρα φαγεῖν ἀλλᾶντας ἐξ Ἀπατουρίων,
147	καὶ τὸν πατέρʼ ἠντεβόλει βοηθεῖν τῇ πάτρᾳ·
148	ὁ δʼ ὤμοσε σπένδων βοηθήσειν ἔχων
149	στρατιὰν τοσαύτην ὥστʼ Ἀθηναίους ἐρεῖν,
150	ὅσον τὸ χρῆμα παρνόπων προσέρχεται.
151	κάκιστʼ ἀπολοίμην, εἴ τι τούτων πείθομαι
152	ὧν εἶπας ἐνταυθοῖ σὺ πλὴν τῶν παρνόπων.
153	καὶ νῦν ὅπερ μαχιμώτατον Θρᾳκῶν ἔθνος
154	ἔπεμψεν ὑμῖν.
154b	τοῦτο μέν γʼ ἤδη σαφές.
155	οἱ Θρᾷκες ἴτε δεῦρʼ, οὓς Θέωρος ἤγαγεν.
156	τουτὶ τί ἐστι τὸ κακόν;
156b	Ὀδομάντων στρατός.
157	ποίων Ὀδομάντων; εἰπέ μοι τουτὶ τί ἦν;
158	τίς τῶν Ὀδομάντων τὸ πέος ἀποτεθρίακεν;
159	τούτοις ἐάν τις δύο δραχμὰς μισθὸν διδῷ,
160	καταπελτάσονται τὴν Βοιωτίαν ὅλην.
161	τοισδὶ δύο δραχμὰς τοῖς ἀπεψωλημένοις;
162	ὑποστένοι μέντἂν ὁ θρανίτης λεὼς
163	ὁ σωσίπολις. οἴμοι τάλας ἀπόλλυμαι,
164	ὑπὸ τῶν Ὀδομάντων τὰ σκόροδα πορθούμενος.
165	οὐ καταβαλεῖτε τὰ σκόροδʼ;
165b	ὦ μόχθηρε σὺ
166	οὐ μὴ πρόσει τούτοισιν ἐσκοροδισμένοις.
167	ταυτὶ περιείδεθʼ οἱ πρυτάνεις πάσχοντά με
168	ἐν τῇ πατρίδι καὶ ταῦθʼ ὑπʼ ἀνδρῶν βαρβάρων;
169	ἀλλʼ ἀπαγορεύω μὴ ποιεῖν ἐκκλησίαν
170	τοῖς Θρᾳξὶ περὶ μισθοῦ· λέγω δʼ ὑμῖν ὅτι
171	διοσημία ʼστὶ καὶ ῥανὶς βέβληκέ με.
172	τοὺς Θρᾷκας ἀπιέναι, παρεῖναι δʼ εἰς ἔνην.
173	οἱ γὰρ πρυτάνεις λύουσι τὴν ἐκκλησίαν.
174	οἴμοι τάλας μυττωτὸν ὅσον ἀπώλεσα.
175	ἀλλʼ ἐκ Λακεδαίμονος γὰρ Ἀμφίθεος ὁδί.
176	χαῖρʼ Ἀμφίθεε.
176b	μήπω γε πρίν γʼ ἂν στῶ τρέχων·
177	δεῖ γάρ με φεύγοντʼ ἐκφυγεῖν Ἀχαρνέας.
178	τί δʼ ἔστʼ;
178b	ἐγὼ μὲν δεῦρό σοι σπονδὰς φέρων
179	ἔσπευδον· οἱ δʼ ὤσφροντο πρεσβῦταί τινες
180	Ἀχαρνικοί, στιπτοὶ γέροντες πρίνινοι
181	ἀτεράμονες Μαραθωνομάχαι σφενδάμνινοι.
182	ἔπειτʼ ἀνέκραγον πάντες, ὦ μιαρώτατε
183	σπονδὰς φέρεις τῶν ἀμπέλων τετμημένων;
184	κἀς τοὺς τρίβωνας ξυνελέγοντο τῶν λίθων·
185	ἐγὼ δʼ ἔφευγον· οἱ δʼ ἐδίωκον κἀβόων.
186	οἱ δʼ οὖν βοώντων· ἀλλὰ τὰς σπονδὰς φέρεις;
187	ἔγωγέ φημι, τρία γε ταυτὶ γεύματα.
188	αὗται μέν εἰσι πεντέτεις. γεῦσαι λαβών.
189	αἰβοῖ.
189b	τί ἔστιν;
189c	οὐκ ἀρέσκουσίν μʼ ὅτι
190	ὄζουσι πίττης καὶ παρασκευῆς νεῶν.
191	σὺ δʼ ἀλλὰ τασδὶ τὰς δεκέτεις γεῦσαι λαβών.
192	ὄζουσι χαὖται πρέσβεων ἐς τὰς πόλεις
193	ὀξύτατον ὥσπερ διατριβῆς τῶν ξυμμάχων.
194	ἀλλʼ αὑταιὶ σπονδαὶ τριακοντούτιδες
195	κατὰ γῆν τε καὶ θάλατταν.
195b	ὦ Διονύσια,
196	αὗται μὲν ὄζουσʼ ἀμβροσίας καὶ νέκταρος
197	καὶ μὴ ʼπιτηρεῖν σιτίʼ ἡμερῶν τριῶν,
198	κἀν τῷ στόματι λέγουσι, βαῖνʼ ὅπῃ θέλεις.
199	ταύτας δέχομαι καὶ σπένδομαι κἀκπίομαι,
200	χαίρειν κελεύων πολλὰ τοὺς Ἀχαρνέας.
201	ἐγὼ δὲ πολέμου καὶ κακῶν ἀπαλλαγεὶς
202	ἄξω τὰ κατʼ ἀγροὺς εἰσιὼν Διονύσια.
203	ἐγὼ δὲ φευξοῦμαί γε τοὺς Ἀχαρνέας.
204	τῇδε πᾶς ἕπου δίωκε καὶ τὸν ἄνδρα πυνθάνου
205	τῶν ὁδοιπόρων ἁπάντων· τῇ πόλει γὰρ ἄξιον
206	ξυλλαβεῖν τὸν ἄνδρα τοῦτον. ἀλλά μοι μηνύσατε,
207	εἴ τις οἶδʼ ὅποι τέτραπται γῆς ὁ τὰς σπονδὰς φέρων.
208	ἐκπέφευγʼ, οἴχεται φροῦδος. οἴμοι τάλας
210	τῶν ἐτῶν τῶν ἐμῶν·
211	οὐκ ἂν ἐπʼ ἐμῆς γε νεότητος, ὅτʼ ἐγὼ φέρων ἀνθράκων φορτίον
215	ἠκολούθουν Φαΰλλῳ τρέχων, ὧδε φαύλως ἂν ὁ
216	σπονδοφόρος οὗτος ὑπʼ ἐμοῦ τότε διωκόμενος
217	ἐξέφυγεν οὐδʼ ἂν ἐλαφρῶς ἂν ἀπεπλίξατο.
219	νῦν δʼ ἐπειδὴ στερρὸν ἤδη τοὐμὸν ἀντικνήμιον,
220	καὶ παλαιῷ Λακρατείδῃ τὸ σκέλος βαρύνεται,
221	οἴχεται. διωκτέος δέ· μὴ γὰρ ἐγχάνῃ ποτὲ
222	μηδέ περ γέροντας ὄντας ἐκφυγὼν Ἀχαρνέας.
225	ὅστις ὦ Ζεῦ πάτερ καὶ θεοὶ τοῖσιν ἐχθροῖσιν ἐσπείσατο,
226	οἷσι παρʼ ἐμοῦ πόλεμος ἐχθοδοπὸς αὔξεται τῶν ἐμῶν χωρίων·
230	κοὐκ ἀνήσω πρὶν ἂν σχοῖνος αὐτοῖσιν ἀντεμπαγῶ
231	ὀξὺς ὀδυνηρὸς ἐπίκωπος, ἵνα
232	μήποτε πατῶσιν ἔτι τὰς ἐμὰς ἀμπέλους.
234	ἀλλὰ δεῖ ζητεῖν τὸν ἄνδρα καὶ βλέπειν βαλληνάδε
235	καὶ διώκειν γῆν πρὸ γῆς, ἕως ἂν εὑρεθῇ ποτέ·
236	ὡς ἐγὼ βάλλων ἐκεῖνον οὐκ ἂν ἐμπλῄμην λίθοις.
237	εὐφημεῖτε, εὐφημεῖτε.
238	σῖγα πᾶς. ἠκούσατʼ ἄνδρες ἆρα τῆς εὐφημίας;
239	οὗτος αὐτός ἐστιν ὃν ζητοῦμεν. ἀλλὰ δεῦρο πᾶς
240	ἐκποδών· θύσων γὰρ ἁνὴρ ὡς ἔοικʼ ἐξέρχεται.
241	εὐφημεῖτε, εὐφημεῖτε.
242	προΐτω σʼ τὸ πρόσθεν ὀλίγον ἡ κανηφόρος·
243	ὁ Ξανθίας τὸν φαλλὸν ὀρθὸν στησάτω.
244	κατάθου τὸ κανοῦν ὦ θύγατερ, ἵνʼ ἀπαρξώμεθα.
245	ὦ μῆτερ ἀνάδος δεῦρο τὴν ἐτνήρυσιν,
246	ἵνʼ ἔτνος καταχέω τοὐλατῆρος τουτουί.
247	καὶ μὴν καλόν γʼ ἔστʼ· ὦ Διόνυσε δέσποτα
248	κεχαρισμένως σοι τήνδε τὴν πομπὴν ἐμὲ
249	πέμψαντα καὶ θύσαντα μετὰ τῶν οἰκετῶν
250	ἀγαγεῖν τυχηρῶς τὰ κατʼ ἀγροὺς Διονύσια,
251	στρατιᾶς ἀπαλλαχθέντα· τὰς σπονδὰς δέ μοι
252	καλῶς ξυνενεγκεῖν τὰς τριακοντούτιδας.
253	ἄγʼ ὦ θύγατερ ὅπως τὸ κανοῦν καλὴ καλῶς
254	οἴσεις βλέπουσα θυμβροφάγον. ὡς μακάριος
255	ὅστις σʼ ὀπύσει κἀκποιήσεται γαλᾶς
256	σοῦ μηδὲν ἥττους βδεῖν, ἐπειδὰν ὄρθρος ᾖ.
257	πρόβαινε, κἀν τὤχλῳ φυλάττεσθαι σφόδρα
258	μή τις λαθών σου περιτράγῃ τὰ χρυσία.
259	ὦ Ξανθία, σφῷν δʼ ἐστὶν ὀρθὸς ἑκτέος
260	ὁ φαλλὸς ἐξόπισθε τῆς κανηφόρου·
261	ἐγὼ δʼ ἀκολουθῶν ᾄσομαι τὸ φαλλικόν·
262	σὺ δʼ ὦ γύναι θεῶ μʼ ἀπὸ τοῦ τέγους. πρόβα.
263	Φαλῆς ἑταῖρε Βακχίου
264	ξύγκωμε νυκτοπεριπλάνητε
265	μοιχὲ παιδεραστά,
266	ἕκτῳ σʼ ἔτει προσεῖπον ἐς
267	τὸν δῆμον ἐλθὼν ἄσμενος,
268	σπονδὰς ποιησάμενος ἐμαυτῷ,
269	πραγμάτων τε καὶ μαχῶν
270	καὶ Λαμάχων ἀπαλλαγείς.
271	πολλῷ γάρ ἐσθʼ ἥδιον, ὦ Φαλῆς Φαλῆς,
272	κλέπτουσαν εὑρόνθʼ ὡρικὴν ὑληφόρον
273	τὴν Στρυμοδώρου Θρᾷτταν ἐκ τοῦ Φελλέως
274	μέσην λαβόντʼ ἄραντα καταβαλόντα
275	καταγιγαρτίσʼ ὦ
276	Φαλῆς Φαλῆς.
277	ἐὰν μεθʼ ἡμῶν ξυμπίῃς, ἐκ κραιπάλης
278	ἕωθεν εἰρήνης ῥοφήσει τρύβλιον·
279	ἡ δʼ ἀσπὶς ἐν τῷ φεψάλῳ κρεμήσεται.
280	οὗτος αὐτός ἐστιν, οὗτος.
281	βάλλε βάλλε βάλλε βάλλε,
282	παῖε παῖε τὸν μιαρόν.
283	οὐ βαλεῖς; οὐ βαλεῖς;
284	Ἡράκλεις τουτὶ τί ἐστι; τὴν χύτραν συντρίψετε.
285	σὲ μὲν οὖν καταλεύσομεν ὦ μιαρὰ κεφαλή.
286	ἀντὶ ποίας αἰτίας ὦχαρνέων γεραίτατοι;
288	τοῦτʼ ἐρωτᾷς; ἀναίσχυντος εἶ καὶ βδελυρὸς
290	ὦ προδότα τῆς πατρίδος, ὅστις ἡμῶν μόνος
291	σπεισάμενος εἶτα δύνασαι πρὸς ἔμʼ ἀποβλέπειν.
293	ἀντὶ δʼ ὧν ἐσπεισάμην οὐκ ἴστε. μἀλλαʼ ἀκούσατε.
295	σοῦ γʼ ἀκούσωμεν; ἀπολεῖ· κατά σε χώσομεν τοῖς λίθοις.
296	μηδαμῶς πρὶν ἄν γʼ ἀκούσητʼ· ἀλλʼ ἀνάσχεσθʼ ὦγαθοί.
298	οὐκ ἀνασχήσομαι· μηδὲ λέγε μοι σὺ λόγον·
300	ὡς μεμίσηκά σε Κλέωνος ἔτι μᾶλλον, ὃν ἐγὼ
301	κατατεμῶ ποθʼ ἱππεῦσι καττύματα.
302	σοῦ δʼ ἐγὼ λόγους λέγοντος οὐκ ἀκούσομαι μακρούς,
303	ὅστις ἐσπείσω Λάκωσιν, ἀλλὰ τιμωρήσομαι.
305	ὦγαθοὶ τοὺς μὲν Λάκωνας ἐκποδὼν ἐάσατε,
306	τῶν δʼ ἐμῶν σπονδῶν ἀκούσατʼ, εἰ καλῶς ἐσπεισάμην.
307	πῶς δέ γʼ ἂν καλῶς λέγοις ἄν, εἴπερ ἐσπείσω γʼ ἅπαξ
308	οἷσιν οὔτε βωμὸς οὔτε πίστις οὔθʼ ὅρκος μένει;
309	οἶδʼ ἐγὼ καὶ τοὺς Λάκωνας, οἷς ἄγαν ἐγκείμεθα,
310	οὐχ ἁπάντων ὄντας ἡμῖν αἰτίους τῶν πραγμάτων.
311	οὐχ ἁπάντων ὦ πανοῦργε; ταῦτα δὴ τολμᾷς λέγειν
312	ἐμφανῶς ἤδη πρὸς ἡμᾶς; εἶτʼ ἐγώ σου φείσομαι;
313	οὐχ ἁπάντων, οὐχ ἁπάντων· ἀλλʼ ἐγὼ λέγων ὁδὶ
314	πόλλʼ ἂν ἀποφήναιμʼ ἐκείνους ἔσθʼ ἃ κἀδικουμένους.
315	τοῦτο τοὔπος δεινὸν ἤδη καὶ ταραξικάρδιον,
316	εἰ σὺ τολμήσεις ὑπὲρ τῶν πολεμίων ἡμῖν λέγειν.
317	κἄν γε μὴ λέγω δίκαια μηδὲ τῷ πλήθει δοκῶ,
318	ὑπὲρ ἐπιξήνου ʼθελήσω τὴν κεφαλὴν ἔχων λέγειν.
319	εἰπέ μοι τί φειδόμεσθα τῶν λίθων ὦ δημόται
320	μὴ οὐ καταξαίνειν τὸν ἄνδρα τοῦτον ἐς φοινικίδα;
321	οἷον αὖ μέλας τις ὑμῖν θυμάλωψ ἐπέζεσεν.
322	οὐκ ἀκούσεσθʼ; οὐκ ἀκούσεσθʼ ἐτεὸν ὦχαρνηίδαι;
323	οὐκ ἀκουσόμεσθα δῆτα.
323b	δεινά τἄρα πείσομαι.
324	ἐξολοίμην, ἢν ἀκούσω.
324b	μηδαμῶς ὦχαρνικοί.
325	ὡς τεθνήξων ἴσθι νυνί.
325b	δήξομἄρʼ ὑμᾶς ἐγώ.
326	ἀνταποκτενῶ γὰρ ὑμῶν τῶν φίλων τοὺς φιλτάτους·
327	ὡς ἔχω γʼ ὑμῶν ὁμήρους, οὓς ἀποσφάξω λαβών.
328	εἰπέ μοι, τί τοῦτʼ ἀπειλεῖ τοὔπος ἄνδρες δημόται
329	τοῖς Ἀχαρνικοῖσιν ἡμῖν; μῶν ἔχει του παιδίον
330	τῶν παρόντων ἔνδον εἵρξας; ἢ ʼπὶ τῷ θρασύνεται;
331	βάλλετʼ εἰ βούλεσθʼ. ἐγὼ γὰρ τουτονὶ διαφθερῶ.
332	εἴσομαι δʼ ὑμῶν τάχʼ ὅστις ἀνθράκων τι κήδεται.
333	ὡς ἀπωλόμεσθʼ. ὁ λάρκος δημότης ὅδʼ ἔστʼ ἐμός.
334	ἀλλὰ μὴ δράσῃς ὃ μέλλεις· μηδαμῶς ὦ μηδαμῶς.
335	ὡς ἀποκτενῶ, κέκραχθʼ· ἐγὼ γὰρ οὐκ ἀκούσομαι.
336	ἀπολεῖς ἄρʼ ὁμήλικα τόνδε φιλανθρακέα;
337	οὐδʼ ἐμοῦ λέγοντος ὑμεῖς ἀρτίως ἠκούσατε.
338	ἀλλὰ γὰρ νῦν λέγʼ, εἴ σοι δοκεῖ, τόν τε Λακεδαιμόνιον
339	† αὐτὸν ὅτι τῷ † τρόπῳ σοὐστὶ φίλος·
340	ὡς τόδε τὸ λαρκίδιον οὐ προδώσω ποτέ.
341	τοὺς λίθους νύν μοι χαμᾶζε πρῶτον ἐξεράσατε.
342	οὑτοιί σοι χαμαί, καὶ σὺ κατάθου πάλιν τὸ ξίφος.
343	ἀλλʼ ὅπως μὴ νʼ τοῖς τρίβωσιν ἐγκάθηνταί που λίθοι.
344	ἐκσέσεισται χαμᾶζʼ· οὐχ ὁρᾷς σειόμενον;
345	ἀλλὰ μή μοι πρόφασιν, ἀλλὰ κατάθου τὸ βέλος.
346	ὡς ὅδε γε σειστὸς ἅμα τῇ στροφῇ γίγνεται.
347	ἐμέλλετʼ ἄρα πάντως ἀνήσειν τῆς βοῆς,
348	ὀλίγου τʼ ἀπέθανον ἄνθρακες Παρνήθιοι,
349	καὶ ταῦτα διὰ τὴν ἀτοπίαν τῶν δημοτῶν.
350	ὑπὸ τοῦ δέους δὲ τῆς μαρίλης μοι συχνὴν
351	ὁ λάρκος ἐνετίλησεν ὥσπερ σηπία.
352	δεινὸν γὰρ οὕτως ὀμφακίαν πεφυκέναι
353	τὸν θυμὸν ἀνδρῶν ὥστε βάλλειν καὶ βοᾶν
354	ἐθέλειν τʼ ἀκοῦσαι μηδὲν ἴσον ἴσῳ φέρον,
355	ἐμοῦ ʼθέλοντος ὑπὲρ ἐπιξήνου λέγειν
356	ὑπὲρ Λακεδαιμονίων ἅπανθʼ ὅσʼ ἂν λέγω·
357	καίτοι φιλῶ γε τὴν ἐμὴν ψυχὴν ἐγώ.
358	τί οὖν οὐ λέγεις, ἐπίξηνον ἐξενεγκὼν θύραζʼ,
360	ὅ τι ποτʼ ὦ σχέτλιε τὸ μέγα τοῦτʼ ἔχεις;
363	πάνυ γὰρ ἔμεγε πόθος ὅ τι φρονεῖς ἔχει.
364	ἀλλʼ ᾗπερ αὐτὸς τὴν δίκην διωρίσω,
365	θεὶς δεῦρο τοὐπίξηνον ἐγχείρει λέγειν.
366	ἰδοὺ θεᾶσθε, τὸ μὲν ἐπίξηνον τοδί,
367	ὁ δʼ ἀνὴρ ὁ λέξων οὑτοσὶ τυννουτοσί.
368	ἀμέλει μὰ τὸν Δίʼ οὐκ ἐνασπιδώσομαι,
369	λέξω δʼ ὑπὲρ Λακεδαιμονίων ἅ μοι δοκεῖ.
370	καίτοι δέδοικα πολλά· τούς τε γὰρ τρόπους
371	τοὺς τῶν ἀγροίκων οἶδα χαίροντας σφόδρα,
372	ἐάν τις αὐτοὺς εὐλογῇ καὶ τὴν πόλιν
373	ἀνὴρ ἀλαζὼν καὶ δίκαια κἄδικα·
374	κἀνταῦθα λανθάνουσʼ ἀπεμπολώμενοι·
375	τῶν τʼ αὖ γερόντων οἶδα τὰς ψυχὰς ὅτι
376	οὐδὲν βλέπουσιν ἄλλο πλὴν ψηφηδακεῖν.
377	αὐτός τʼ ἐμαυτὸν ὑπὸ Κλέωνος ἅπαθον
378	ἐπίσταμαι διὰ τὴν πέρυσι κωμῳδίαν.
379	εἰσελκύσας γάρ μʼ ἐς τὸ βουλευτήριον
380	διέβαλλε καὶ ψευδῆ κατεγλώττιζέ μου
381	κἀκυκλοβόρει κἄπλυνεν, ὥστʼ ὀλίγου πάνυ
382	ἀπωλόμην μολυνοπραγμονούμενος.
383	νῦν οὖν με πρῶτον πρὶν λέγειν ἐάσατε
384	ἐνσκευάσασθαί μʼ οἷον ἀθλιώτατον.
385	τί ταῦτα στρέφει τεχνάζεις τε καὶ πορίζεις τριβάς;
386	λαβὲ δʼ ἐμοῦ γʼ ἓνεκα παρʼ Ἱερωνύμου
390	σκοτοδασυπυκνότριχά τινʼ Ἄιδος κυνῆν·
391	ἀλλʼ ἐξάνοιγε μηχανὰς τὰς Σισύφου,
392	ὡς σκῆψιν ἁγὼν οὗτος οὐκ ἐσδέξεται.
393	ὥρα ʼστὶν ἤδη καρτερὰν ψυχὴν λαβεῖν,
394	καί μοι βαδιστέʼ ἐστὶν ὡς Εὐριπίδην.
395	παῖ παῖ.
395b	τίς οὗτος,
395c	ἔνδον ἔστʼ Εὐριπίδης;
396	οὐκ ἔνδον ἔνδον ἐστίν, εἰ γνώμην ἔχεις.
397	πῶς ἔνδον εἶτʼ οὐκ ἔνδον;
397b	ὀρθῶς ὦ γέρον.
398	ὁ νοῦς μὲν ἔξω ξυλλέγων ἐπύλλια
399	οὐκ ἔνδον, αὐτὸς δʼ ἔνδον ἀναβάδην ποιεῖ
400	τραγῳδίαν.
400b	ὦ τρισμακάριʼ Εὐριπίδη,
401	ὅθʼ ὁ δοῦλος οὑτωσὶ σαφῶς ἀπεκρίνατο.
402	ἐκκάλεσον αὐτόν.
402b	ἀλλʼ ἀδύνατον.
402c	ἀλλʼ ὅμως·
403	οὐ γὰρ ἂν ἀπέλθοιμʼ, ἀλλὰ κόψω τὴν θύραν.
404	Εὐριπίδη, Εὐριπίδιον,
405	ὑπάκουσον, εἴπερ τώποτʼ ἀνθρώπων τινί·
406	Δικαιόπολις καλεῖ σε Χολλῄδης, ἐγώ.
407	ἀλλʼ οὐ σχολή.
408	ἀλλʼ ἐκκυκλήθητʼ.
408b	ἀλλʼ ἀδύνατον.
408c	ἀλλʼ ὅμως.
409	ἀλλʼ ἐκκυκλήσομαι· καταβαίνειν δʼ οὐ σχολή.
410	Εὐριπίδη,
410b	τί λέλακας;
410c	ἀναβάδην ποιεῖς,
411	ἐξὸν καταβάδην; οὐκ ἐτὸς χωλοὺς ποιεῖς.
412	ἀτὰρ τί τὰ ῥάκιʼ ἐκ τραγῳδίας ἔχεις,
413	ἐσθῆτʼ ἐλεινήν; οὐκ ἐτὸς πτωχοὺς ποιεῖς.
414	ἀλλʼ ἀντιβολῶ πρὸς τῶν γονάτων σʼ Εὐριπίδη,
415	δός μοι ῥάκιόν τι τοῦ παλαιοῦ δράματος.
416	δεῖ γάρ με λέξαι τῷ χορῷ ῥῆσιν μακράν·
417	αὕτη δὲ θάνατον, ἢν κακῶς λέξω, φέρει.
418	τὰ ποῖα τρύχη; μῶν ἐν οἷς Οἰνεὺς ὁδὶ
419	ὁ δύσποτμος γεραιὸς ἠγωνίζετο;
420	οὐκ Οἰνέως ἦν, ἀλλʼ ἔτʼ ἀθλιωτέρου.
421	τὰ τοῦ τυφλοῦ Φοίνικος;
421b	οὐ Φοίνικος, οὔ·
422	ἀλλʼ ἕτερος ἦν Φοίνικος ἀθλιώτερος.
423	ποίας ποθʼ ἁνὴρ λακίδας αἰτεῖται πέπλων;
424	ἀλλʼ ἦ Φιλοκτήτου τὰ τοῦ πτωχοῦ λέγεις;
425	οὐκ ἀλλὰ τούτου πολὺ πολὺ πτωχιστέρου.
426	ἀλλʼ ἦ τὰ δυσπινῆ ʼθέλεις πεπλώματα,
427	ἃ Βελλεροφόντης εἶχʼ ὁ χωλὸς οὑτοσί;
428	οὐ Βελλεροφόντης· ἀλλὰ κἀκεῖνος μὲν ἦν
429	χωλὸς προσαιτῶν στωμύλος δεινὸς λέγειν.
430	οἶδʼ ἄνδρα Μυσὸν Τήλεφον.
430b	ναὶ Τήλεφον·
431	τούτου δὸς ἀντιβολῶ σέ μοι τὰ σπάργανα.
432	ὦ παῖ δὸς αὐτῷ Τηλέφου ῥακώματα.
433	κεῖται δʼ ἄνωθεν τῶν Θυεστείων ῥακῶν
434	μεταξὺ τῶν Ἰνοῦς.
434b	ἰδοὺ ταυτὶ λαβέ.
435	ὦ Ζεῦ διόπτα καὶ κατόπτα πανταχῇ,
436	ἐνσκευάσασθαί μʼ οἷον ἀθλιώτατον.
437	Εὐριπίδη, ʼπειδήπερ ἐχαρίσω ταδί,
438	κἀκεῖνά μοι δὸς τἀκόλουθα τῶν ῥακῶν,
439	τὸ πιλίδιον περὶ τὴν κεφαλὴν τὸ Μύσιον.
440	δεῖ γάρ με δόξαι πτωχὸν εἶναι τήμερον,
441	εἶναι μὲν ὅσπερ εἰμί, φαίνεσθαι δὲ μή·
442	τοὺς μὲν θεατὰς εἰδέναι μʼ ὃς εἴμʼ ἐγώ,
443	τοὺς δʼ αὖ χορευτὰς ἠλιθίους παρεστάναι,
444	ὅπως ἂν αὐτοὺς ῥηματίοις σκιμαλίσω.
445	δώσω· πυκνῇ γὰρ λεπτὰ μηχανᾷ φρενί.
446	εὐδαιμονοίης, Τηλέφῳ δʼ ἁγὼ φρονῶ.
447	εὖ γʼ οἷον ἤδη ῥηματίων ἐμπίμπλαμαι.
448	ἀτὰρ δέομαί γε πτωχικοῦ βακτηρίου.
449	τουτὶ λαβὼν ἄπελθε λαΐνων σταθμῶν.
450	ὦ θύμʼ, ὁρᾷς γὰρ ὡς ἀπωθοῦμαι δόμων,
451	πολλῶν δεόμενος σκευαρίων· νῦν δὴ γενοῦ
452	γλίσχρος προσαιτῶν λιπαρῶν τʼ. Εὐριπίδη
453	δός μοι σπυρίδιον διακεκαυμένον λύχνῳ.
454	τί δʼ ὦ τάλας σε τοῦδʼ ἔχει πλέκους χρέος;
455	χρέος μὲν οὐδέν, βούλομαι δʼ ὅμως λαβεῖν.
456	λυπηρὸς ἴσθʼ ὢν κἀποχώρησον δόμων.
457	φεῦ·
457a	εὐδαιμονοίης, ὥσπερ ἡ μήτηρ ποτέ.
458	ἄπελθε νῦν μοι.
458b	μἀλλά μοι δὸς ἓν μόνον
459	κοτυλίσκιον τὸ χεῖλος ἀποκεκρουσμένον.
460	φθείρου λαβὼν τόδʼ· ἴσθʼ ὀχληρὸς ὢν δόμοις.
461	οὔπω μὰ Δίʼ· οἶσθʼ οἷʼ αὐτὸς ἐργάζει κακά.
462	ἀλλʼ ὦ γλυκύτατʼ Εὐριπίδη τουτὶ μόνον
463	δός μοι χυτρίδιον σφογγίῳ βεβυσμένον.
464	ὦνθρωπʼ ἀφαιρήσει με τὴν τραγῳδίαν·
465	ἄπελθε ταυτηνὶ λαβών.
465b	ἀπέρχομαι.
466	καίτοι τί δράσω; δεῖ γὰρ ἑνὸς οὗ μὴ τυχὼν
467	ἀπόλωλʼ. ἄκουσον ὦ γλυκύτατʼ Εὐριπίδη·
468	τουτὶ λαβὼν ἄπειμι κοὐ πρόσειμʼ ἔτι·
469	ἐς τὸ σπυρίδιον ἰσχνά μοι φυλλεῖα δός.
470	ἀπολεῖς μʼ. ἰδού σοι. φροῦδά μοι τὰ δράματα.
471	ἀλλʼ οὐκέτʼ, ἀλλʼ ἄπειμι. καὶ γάρ εἰμʼ ἄγαν
472	ὀχληρός, οὐ δοκῶν με κοιράνους στυγεῖν.
473	οἴμοι κακοδαίμων, ὡς ἀπόλωλʼ. ἐπελαθόμην
474	ἐν ᾧπέρ ἐστι πάντα μοι τὰ πράγματα.
475	Εὐριπίδιον ὦ φιλτάτιον καὶ γλυκύτατον,
476	κάκιστʼ ἀπολοίμην, εἴ τί σʼ αἰτήσαιμʼ ἔτι,
477	πλὴν ἓν μόνον, τουτὶ μόνον τουτὶ μόνον,
478	σκάνδικά μοι δὸς μητρόθεν δεδεγμένος.
479	ἁνὴρ ὑβρίζει· κλῇε πηκτὰ δωμάτων.
480	ὦ θύμʼ ἄνευ σκάνδικος ἐμπορευτέα.
481	ἆρʼ οἶσθʼ ὅσον τὸν ἀγῶνʼ ἀγωνιεῖ τάχα,
482	μέλλων ὑπὲρ Λακεδαιμονίων ἀνδρῶν λέγειν;
483	πρόβαινέ νυν ὦ θυμέ· γραμμὴ δʼ αὑτηί.
484	ἕστηκας; οὐκ εἶ καταπιὼν Εὐριπίδην;
485	ἐπῄνεσʼ· ἄγε νυν ὦ τάλαινα καρδία
486	ἄπελθʼ ἐκεῖσε, κᾆτα τὴν κεφαλὴν ἐκεῖ
487	παράσχες εἰποῦσʼ ἅττʼ ἂν αὐτῇ σοι δοκῇ.
488	τόλμησον ἴθι χώρησον, ἄγαμαι καρδίας.
490	τί δράσεις; τί φήσεις; εὖ ἴσθι νυν
491	ἀναίσχυντος ὢν σιδηροῦς τʼ ἀνήρ,
492	ὅστις παρασχὼν τῇ πόλει τὸν αὐχένα
493	ἅπασι μέλλεις εἷς λέγειν τἀναντία.
494	ἁνὴρ οὐ τρέμει τὸ πρᾶγμʼ. εἶά νυν,
495	ἐπειδήπερ αὐτὸς αἱρεῖ, λέγε.
496	μή μοι φθονήσητʼ ἄνδρες οἱ θεώμενοι,
497	εἰ πτωχὸς ὢν ἔπειτʼ ἐν Ἀθηναίοις λέγειν
498	μέλλω περὶ τῆς πόλεως, τρυγῳδίαν ποιῶν.
500	τὸ γὰρ δίκαιον οἶδε καὶ τρυγῳδία.
501	ἐγὼ δὲ λέξω δεινὰ μὲν δίκαια δέ.
502	οὐ γάρ με νῦν γε διαβαλεῖ Κλέων ὅτι
503	ξένων παρόντων τὴν πόλιν κακῶς λέγω.
504	αὐτοὶ γάρ ἐσμεν οὑπὶ Ληναίῳ τʼ ἀγών,
505	κοὔπω ξένοι πάρεισιν· οὔτε γὰρ φόροι
506	ἥκουσιν οὔτʼ ἐκ τῶν πόλεων οἱ ξύμμαχοι·
507	ἀλλʼ ἐσμὲν αὐτοὶ νῦν γε περιεπτισμένοι·
508	τοὺς γὰρ μετοίκους ἄχυρα τῶν ἀστῶν λέγω.
509	ἐγὼ δὲ μισῶ μὲν Λακεδαιμονίους σφόδρα,
510	καὐτοῖς ὁ Ποσειδῶν οὑπὶ Ταινάρῳ θεὸς
511	σείσας ἅπασιν ἐμβάλοι τὰς οἰκίας·
512	κἀμοὶ γάρ ἐστʼ ἀμπέλια διακεκομμένα.
513	ἀτὰρ φίλοι γὰρ οἱ παρόντες ἐν λόγῳ,
514	τί ταῦτα τοὺς Λάκωνας αἰτιώμεθα;
515	ἡμῶν γὰρ ἄνδρες, κοὐχὶ τὴν πόλιν λέγω,
516	μέμνησθε τοῦθʼ ὅτι οὐχὶ τὴν πόλιν λέγω,
517	ἀλλʼ ἀνδράρια μοχθηρά, παρακεκομμένα,
518	ἄτιμα καὶ παράσημα καὶ παράξενα,
519	ἐσυκοφάντει Μεγαρέων τὰ χλανίσκια·
520	κεἴ που σίκυον ἴδοιεν ἢ λαγῴδιον
521	ἢ χοιρίδιον ἢ σκόροδον ἢ χόνδρους ἅλας,
522	ταῦτʼ ἦν Μεγαρικὰ κἀπέπρατʼ αὐθημερόν.
523	καὶ ταῦτα μὲν δὴ σμικρὰ κἀπιχώρια,
524	πόρνην δὲ Σιμαίθαν ἰόντες Μεγαράδε
525	νεανίαι κλέπτουσι μεθυσοκότταβοι·
526	κᾆθʼ οἱ Μεγαρῆς ὀδύναις πεφυσιγγωμένοι
527	ἀντεξέκλεψαν Ἀσπασίας πόρνα δύο·
528	κἀντεῦθεν ἀρχὴ τοῦ πολέμου κατερράγη
529	Ἕλλησι πᾶσιν ἐκ τριῶν λαικαστριῶν.
530	ἐντεῦθεν ὀργῇ Περικλέης οὑλύμπιος
531	ἤστραπτʼ ἐβρόντα ξυνεκύκα τὴν Ἑλλάδα,
532	ἐτίθει νόμους ὥσπερ σκόλια γεγραμμένους,
533	ὡς χρὴ Μεγαρέας μήτε γῇ μήτʼ ἐν ἀγορᾷ
534	μήτʼ ἐν θαλάττῃ μήτʼ ἐν οὐρανῷ μένειν.
535	ἐντεῦθεν οἱ Μεγαρῆς, ὅτε δὴ ʼπείνων βάδην,
536	Λακεδαιμονίων ἐδέοντο τὸ ψήφισμʼ ὅπως
537	μεταστραφείη τὸ διὰ τὰς λαικαστρίας·
538	κοὐκ ἠθέλομεν ἡμεῖς δεομένων πολλάκις.
539	κἀντεῦθεν ἤδη πάταγος ἦν τῶν ἀσπίδων.
540	ἐρεῖ τις, οὐ χρῆν· ἀλλὰ τί ἐχρῆν, εἴπατε.
541	φέρʼ εἰ Λακεδαιμονίων τις ἐκπλεύσας σκάφει
542	ἀπέδοτο φήνας κυνίδιον Σεριφίων,
543	καθῆσθʼ ἂν ἐν δόμοισιν; ἦ πολλοῦ γε δεῖ·
544	καὶ κάρτα μέντἂν εὐθέως καθείλκετε
545	τριακοσίας ναῦς, ἦν δʼ ἂν ἡ πόλις πλέα
546	θορύβου στρατιωτῶν, περὶ τριηράρχου βοῆς,
547	μισθοῦ διδομένου, παλλαδίων χρυσουμένων,
548	στοᾶς στεναχούσης, σιτίων μετρουμένων,
549	ἀσκῶν, τροπωτήρων, κάδους ὠνουμένων,
550	σκορόδων, ἐλαῶν, κρομμύων ἐν δικτύοις,
551	στεφάνων, τριχίδων, αὐλητρίδων, ὑπωπίων·
552	τὸ νεώριον δʼ αὖ κωπέων πλατουμένων,
553	τύλων ψοφούντων, θαλαμιῶν τροπουμένων,
554	αὐλῶν, κελευστῶν, νιγλάρων, συριγμάτων.
555	ταῦτʼ οἶδʼ ὅτι ἂν ἐδρᾶτε· τὸν δὲ Τήλεφον
556	οὐκ οἰόμεσθα; νοῦς ἄρʼ ἡμῖν οὐκ ἔνι.
557	ἄληθες ὦπίτριπτε καί μιαρώτατε;
558	ταυτὶ σὺ τολμᾷς πτωχὸς ὢν ἡμᾶς λέγειν,
559	καὶ συκοφάντης εἴ τις ἦν ὠνείδισας;
560	νὴ τὸν Ποσειδῶ καὶ λέγει γʼ ἅπερ λέγει
561	δίκαια πάντα κοὐδὲν αὐτῶν ψεύδεται.
562	εἶτʼ εἰ δίκαια, τοῦτον εἰπεῖν αὔτʼ ἐχρῆν;
563	ἀλλʼ οὔτι χαίρων ταῦτα τολμήσει λέγειν.
564	οὗτος σὺ ποῖ θεῖς; οὐ μενεῖς; ὡς εἰ θενεῖς
565	τὸν ἄνδρα τοῦτον, αὐτὸς ἀρθήσει τάχα.
566	ἰὼ Λάμαχʼ ὦ βλέπων ἀστραπάς,
567	βοήθησον ὦ γοργολόφα φανείς,
568	ἰὼ Λάμαχʼ ὦ φίλʼ ὦ φυλέτα·
569	εἴτε τις ἔστι ταξίαρχος ἢ στρατηγὸς ἢ
570	τειχομάχας ἀνήρ, βοηθησάτω
571	τις ἀνύσας. ἐγὼ γὰρ ἔχομαι μέσος.
572	πόθεν βοῆς ἤκουσα πολεμιστηρίας;
573	ποῖ χρὴ βοηθεῖν; ποῖ κυδοιμὸν ἐμβαλεῖν;
574	τίς Γοργόνʼ ἐξήγειρεν ἐκ τοῦ σάγματος;
575	ὦ Λάμαχʼ ἥρως, τῶν λόφων καὶ τῶν λόχων.
575a	ὦ Λάμαχʼ, οὐ γὰρ οὗτος ἅνθρωπος πάλαι
576	ἅπασαν ἡμῶν τὴν πόλιν κακορροθεῖ;
577	οὗτος σὺ τολμᾷς πτωχὸς ὢν λέγειν τάδε;
578	ὦ Λάμαχʼ ἥρως, ἀλλὰ συγγνώμην ἔχε,
579	εἰ πτωχὸς ὢν εἶπόν τι κἀστωμυλάμην.
580	τί δʼ εἶπας ἡμᾶς; οὐκ ἐρεῖς;
580b	οὐκ οἶδά πω·
581	ὑπὸ τοῦ δέους γὰρ τῶν ὅπλων εἰλιγγιῶ.
582	ἀλλʼ ἀντιβολῶ σʼ ἀπένεγκέ μου τὴν μορμόνα.
583	ἰδού.
583b	παράθες νυν ὑπτίαν αὐτὴν ἐμοί.
584	κεῖται.
584b	φέρε νυν ἀπὸ τοῦ κράνους μοι τὸ πτερόν.
585	τουτὶ πτίλον σοι.
585b	τῆς κεφαλῆς νύν μου λαβοῦ,
586	ἵνʼ ἐξεμέσω· βδελύττομαι γὰρ τοὺς λόφους.
587	οὗτος τί δράσεις; τῷ πτίλῳ μέλλεις ἐμεῖν;
588	πτίλον γάρ ἐστιν—
588b	εἰπέ μοι τίνος ποτὲ
589	ὄρνιθός ἐστιν; ἆρα κομπολακύθου;
590	οἴμʼ ὡς τεθνήξεις.
590b	μηδαμῶς ὦ Λάμαχε·
591	οὐ γὰρ κατʼ ἰσχύν ἐστιν· εἰ δʼ ἰσχυρὸς εἶ,
592	τί μʼ οὐκ ἀπεψώλησας; εὔοπλος γὰρ εἶ.
593	ταυτὶ λέγεις σὺ τὸν στρατηγὸν πτωχὸς ὤν;
594	ἐγὼ γάρ εἰμι πτωχός;
594b	ἀλλὰ τίς γὰρ εἶ;
595	ὅστις; πολίτης χρηστός, οὐ σπουδαρχίδης,
596	ἀλλʼ ἐξ ὅτου περ ὁ πόλεμος, στρατωνίδης,
597	σὺ δʼ ἐξ ὅτου περ ὁ πόλεμος, μισθαρχίδης.
598	ἐχειροτόνησαν γάρ με —
598b	κόκκυγές γε τρεῖς.
599	ταῦτʼ οὖν ἐγὼ βδελυττόμενος ἐσπεισάμην,
600	ὁρῶν πολιοὺς μὲν ἄνδρας ἐν ταῖς τάξεσιν,
601	νεανίας δʼ οἵους σὺ διαδεδρακότας,
602	τοὺς μὲν ἐπὶ Θρᾴκης μισθοφοροῦντας τρεῖς δραχμάς,
603	Τεισαμενοφαινίππους Πανουργιππαρχίδας,
604	ἑτέρους δὲ παρὰ Χάρητι τοὺς δʼ ἐν Χάοσιν,
605	Γερητοθεοδώρους Διομειαλαζόνας,
606	τοὺς δʼ ἐν Καμαρίνῃ κἀν Γέλα κἀν Καταγέλᾳ.
607	ἐχειροτονήθησαν γάρ.
607b	αἴτιον δὲ τί
608	ὑμᾶς μὲν ἀεὶ μισθοφορεῖν ἁμῃγέπῃ,
609	τωνδὶ δὲ μηδένʼ; ἐτεὸν ὦ Μαριλάδη
610	ἤδη πεπρέσβευκας σὺ πολιὸς ὢν † ἓν ἢ; †
611	ἀνένευσε· καίτοι γʼ ἐστὶ σώφρων κἀργάτης.
612	τί δαὶ Δράκυλλος ἢ Εὐφορίδης ἢ Πρινίδης;
613	εἶδέν τις ὑμῶν τἀκβάτανʼ ἢ τοὺς Χάονας;
614	οὔ φασιν. ἀλλʼ ὁ Κοισύρας καὶ Λάμαχος,
615	οἷς ὑπʼ ἐράνου τε καὶ χρεῶν πρώην ποτέ,
616	ὥσπερ ἀπόνιπτρον ἐκχέοντες ἑσπέρας,
617	ἅπαντες ἐξίστω παρῄνουν οἱ φίλοι.
618	ὦ δημοκρατία ταῦτα δῆτʼ ἀνασχετά;
619	οὐ δῆτʼ ἐὰν μὴ μισθοφορῇ γε Λάμαχος.
620	ἀλλʼ οὖν ἐγὼ μὲν πᾶσι Πελοποννησίοις
621	ἀεὶ πολεμήσω καὶ ταράξω πανταχῇ
622	καὶ ναυσὶ καὶ πεζοῖσι κατὰ τὸ καρτερόν.
623	ἐγὼ δὲ κηρύττω γε Πελοποννησίοις
624	ἅπασι καὶ Μεγαρεῦσι καὶ Βοιωτίοις
625	πωλεῖν ἀγοράζειν πρὸς ἐμέ, Λαμάχῳ δὲ μή.
626	ἁνὴρ νικᾷ τοῖσι λόγοισιν, καὶ τὸν δῆμον μεταπείθει
627	περὶ τῶν σπονδῶν. ἀλλʼ ἀποδύντες τοῖς ἀναπαίστοις ἐπίωμεν.
628	ἐξ οὗ γε χοροῖσιν ἐφέστηκεν τρυγικοῖς ὁ διδάσκαλος ἡμῶν,
629	οὔπω παρέβη πρὸς τὸ θέατρον λέξων ὡς δεξιός ἐστιν·
630	διαβαλλόμενος δʼ ὑπὸ τῶν ἐχθρῶν ἐν Ἀθηναίοις ταχυβούλοις,
631	ὡς κωμῳδεῖ τὴν πόλιν ἡμῶν καὶ τὸν δῆμον καθυβρίζει,
632	ἀποκρίνασθαι δεῖται νυνὶ πρὸς Ἀθηναίους μεταβούλους.
633	φησὶν δʼ εἶναι πολλῶν ἀγαθῶν ἄξιος ὑμῖν ὁ ποιητής,
634	παύσας ὑμᾶς ξενικοῖσι λόγοις μὴ λίαν ἐξαπατᾶσθαι,
635	μήθʼ ἥδεσθαι θωπευομένους, μήτʼ εἶναι χαυνοπολίτας.
636	πρότερον δʼ ὑμᾶς ἀπὸ τῶν πόλεων οἱ πρέσβεις ἐξαπατῶντες
637	πρῶτον μὲν ἰοστεφάνους ἐκάλουν· κἀπειδὴ τοῦτό τις εἴποι,
638	εὐθὺς διὰ τοὺς στεφάνους ἐπʼ ἄκρων τῶν πυγιδίων ἐκάθησθε.
639	εἰ δέ τις ὑμᾶς ὑποθωπεύσας λιπαρὰς καλέσειεν Ἀθήνας,
640	ηὕρετο πᾶν ἂν διὰ τὰς λιπαράς, ἀφύων τιμὴν περιάψας.
641	ταῦτα ποιήσας πολλῶν ἀγαθῶν αἴτιος ὑμῖν γεγένηται,
642	καὶ τοὺς δήμους ἐν ταῖς πόλεσιν δείξας ὡς δημοκρατοῦνται.
643	τοιγάρτοι νῦν ἐκ τῶν πόλεων τὸν φόρον ὑμῖν ἀπάγοντες
644	ἥξουσιν ἰδεῖν ἐπιθυμοῦντες τὸν ποιητὴν τὸν ἄριστον,
645	ὅστις παρεκινδύνευσʼ εἰπεῖν ἐν Ἀθηναίοις τὰ δίκαια.
646	οὕτω δʼ αὐτοῦ περὶ τῆς τόλμης ἤδη πόρρω κλέος ἥκει,
647	ὅτε καὶ βασιλεὺς Λακεδαιμονίων τὴν πρεσβείαν βασανίζων
648	ἠρώτησεν πρῶτα μὲν αὐτοὺς πότεροι ταῖς ναυσὶ κρατοῦσιν,
649	εἶτα δὲ τοῦτον τὸν ποιητὴν ποτέρους εἴποι κακὰ πολλά·
650	τούτους γὰρ ἔφη τοὺς ἀνθρώπους πολὺ βελτίους γεγενῆσθαι
651	καὶ τῷ πολέμῳ πολὺ νικήσειν τοῦτον ξύμβουλον ἔχοντας.
652	διὰ ταῦθʼ ὑμᾶς Λακεδαιμόνιοι τὴν εἰρήνην προκαλοῦνται
653	καὶ τὴν Αἴγιναν ἀπαιτοῦσιν· καὶ τῆς νήσου μὲν ἐκείνης
654	οὐ φροντίζουσʼ, ἀλλʼ ἵνα τοῦτον τὸν ποιητὴν ἀφέλωνται.
655	ἀλλʼ ὑμεῖς τοι μή ποτʼ ἀφῆσθʼ· ὡς κωμῳδήσει τὰ δίκαια·
656	φησὶν δʼ ὑμᾶς πολλὰ διδάξειν ἀγάθʼ, ὥστʼ εὐδαίμονας εἶναι,
657	οὐ θωπεύων οὐδʼ ὑποτείνων μισθοὺς οὐδʼ ἐξαπατύλλων,
658	οὐδὲ πανουργῶν οὐδὲ κατάρδων, ἀλλὰ τὰ βέλτιστα διδάσκων.
659	πρὸς ταῦτα Κλέων καὶ παλαμάσθω
660	καὶ πᾶν ἐπʼ ἐμοὶ τεκταινέσθω.
661	τὸ γὰρ εὖ μετʼ ἐμοῦ καὶ τὸ δίκαιον
662	ξύμμαχον ἔσται, κοὐ μή ποθʼ ἁλῶ
663	περὶ τὴν πόλιν ὢν ὥσπερ ἐκεῖνος
664	δειλὸς καὶ λακαταπύγων. 
665	δεῦρο Μοῦσʼ ἐλθὲ φλεγυρὰ πυρὸς ἔχουσα μένος ἔντονος Ἀχαρνική.
668	οἷον ἐξ ἀνθράκων πρινίνων φέψαλος ἀνήλατʼ ἐρεθιζόμενος οὐρίᾳ ῥιπίδι,
670	ἡνίκʼ ἂν ἐπανθρακίδες ὦσι παρακείμεναι,
673	οἱ δὲ Θασίαν ἀνακυκῶσι λιπαράμπυκα,
674	οἱ δὲ μάττωσιν, οὕτω σοβαρὸν ἐλθὲ μέλος ἔντονον ἀγροικότερον
675	ὡς ἐμὲ λαβοῦσα τὸν δημότην.
676	οἱ γέροντες οἱ παλαιοὶ μεμφόμεσθα τῇ πόλει·
677	οὐ γὰρ ἀξίως ἐκείνων ὧν ἐναυμαχήσαμεν
678	γηροβοσκούμεσθʼ ὑφʼ ὑμῶν, ἀλλὰ δεινὰ πάσχομεν,
679	οἵτινες γέροντας ἄνδρας ἐμβαλόντες ἐς γραφὰς
680	ὑπὸ νεανίσκων ἐᾶτε καταγελᾶσθαι ῥητόρων,
681	οὐδὲν ὄντας, ἀλλὰ κωφοὺς καὶ παρεξηυλημένους,
682	οἷς Ποσειδῶν ἀσφάλειός ἐστιν ἡ βακτηρία·
683	τονθορύζοντες δὲ γήρᾳ τῷ λίθῳ προσέσταμεν,
684	οὐχ ὁρῶντες οὐδὲν εἰ μὴ τῆς δίκης τὴν ἠλύγην.
685	ὁ δέ, νεανίας ἑαυτῷ σπουδάσας ξυνηγορεῖν,
686	ἐς τάχος παίει ξυνάπτων στρογγύλοις τοῖς ῥήμασιν·
687	κᾆτʼ ἀνελκύσας ἐρωτᾷ σκανδάληθρʼ ἱστὰς ἐπῶν
688	ἄνδρα Τιθωνὸν σπαράττων καὶ ταράττων καὶ κυκῶν.
689	ὁ δʼ ὑπὸ γήρως μασταρύζει, κᾆτʼ ὀφλὼν ἀπέρχεται,
690	εἶτα λύζει καὶ δακρύει καὶ λέγει πρὸς τοὺς φίλους,
691	οὗ μʼ ἐχρῆν σορὸν πρίασθαι τοῦτʼ ὀφλὼν ἀπέρχομαι.
692	ταῦτα πῶς εἰκότα, γέροντʼ ἀπολέσαι πολιὸν ἄνδρα περὶ κλεψύδραν,
695	πολλὰ δὴ ξυμπονήσαντα καὶ θερμὸν ἀπο-
696	μορξάμενον ἀνδρικὸν ἱδρῶτα δὴ καὶ πολύν,
697	ἄνδρʼ ἀγαθὸν ὄντα Μαραθῶνι περὶ τὴν πόλιν;
698	εἶτα Μαραθῶνι μὲν ὅτʼ ἦμεν ἐδιώκομεν,
700	νῦν δʼ ὑπʼ ἀνδρῶν πονηρῶν σφόδρα διωκόμεθα, κᾆτα προσαλισκόμεθα.
702	πρὸς τάδε τίς ἀντερεῖ Μαρψίας;
703	τῷ γὰρ εἰκὸς ἄνδρα κυφὸν ἡλίκον Θουκυδίδην
704	ἐξολέσθαι συμπλακέντα τῇ Σκυθῶν ἐρημίᾳ,
705	τῷδε τῷ Κηφισοδήμῳ τῷ λάλῳ ξυνηγόρῳ;
706	ὥστʼ ἐγὼ μὲν ἠλέησα κἀπεμορξάμην ἰδὼν
707	ἄνδρα πρεσβύτην ὑπʼ ἀνδρὸς τοξότου κυκώμενον,
708	ὃς μὰ τὴν Δήμητρʼ, ἐκεῖνος ἡνίκʼ ἦν Θουκυδίδης,
709	οὐδʼ ἂν αὐτὴν τὴν Ἀχαίαν ῥᾳδίως ἠνέσχετο,
710	ἀλλὰ κατεπάλαισε μέντἂν πρῶτον Εὐάθλους δέκα,
711	κατεβόησε δʼ ἂν κεκραγὼς τοξότας τρισχιλίους,
712	περιετόξευσεν δʼ ἂν αὐτοῦ τοῦ πατρὸς τοὺς ξυγγενεῖς.
713	ἀλλʼ ἐπειδὴ τοὺς γέροντας οὐκ ἐᾶθʼ ὕπνου τυχεῖν,
714	ψηφίσασθε χωρὶς εἶναι τὰς γραφάς, ὅπως ἂν ᾖ
715	τῷ γέροντι μὲν γέρων καὶ νωδὸς ὁ ξυνήγορος,
716	τοῖς νέοισι δʼ εὐρύπρωκτος καὶ λάλος χὠ Κλεινίου.
717	κἀξελαύνειν χρὴ τὸ λοιπόν, κἂν φύγῃ τις ζημιοῦν,
718	τὸν γέροντα τῷ γέροντι, τὸν νέον δὲ τῷ νέῳ.
719	ὅροι μὲν ἀγορᾶς εἰσιν οἵδε τῆς ἐμῆς.
720	ἐνταῦθʼ ἀγοράζειν πᾶσι Πελοποννησίοις
721	ἔξεστι καὶ Μεγαρεῦσι καὶ Βοιωτίοις,
722	ἐφʼ ᾧτε πωλεῖν πρὸς ἐμέ, Λαμάχῳ δὲ μή.
723	ἀγορανόμους δὲ τῆς ἀγορᾶς καθίσταμαι
724	τρεῖς τοὺς λαχόντας τούσδʼ ἱμάντας ἐκ Λεπρῶν.
725	ἐνταῦθα μήτε συκοφάντης εἰσίτω
726	μήτʼ ἄλλος ὅστις Φασιανός ἐστʼ ἀνήρ.
727	ἐγὼ δὲ τὴν στήλην καθʼ ἣν ἐσπεισάμην
728	μέτειμʼ, ἵνα στήσω φανερὰν ἐν τἀγορᾷ.
729	ἀγορὰ νʼ Ἀθάναις χαῖρε Μεγαρεῦσιν φίλα.
730	ἐπόθουν τυ ναὶ τὸν φίλιον ᾇπερ ματέρα.
731	ἀλλʼ ὦ πόνηρα κώριʼ ἀθλίω πατρός,
732	ἄμβατε ποττὰν μᾶδδαν, αἴ χʼ εὕρητέ πᾶ.
733	ἀκούετε δή, ποτέχετʼ ἐμὶν τὰν γαστέρα·
734	πότερα πεπρᾶσθαι χρῄδδετʼ ἢ πεινῆν κακῶς;
735	πεπρᾶσθαι πεπρᾶσθαι.
736	ἐγώνγα καὐτός φαμι. τίς δʼ οὕτως ἄνους
737	ὃς ὑμέ κα πρίαιτο φανερὰν ζαμίαν;
738	ἀλλʼ ἔστι γάρ μοι Μεγαρικά τις μαχανά,
739	χοίρως γὰρ ὑμὲ σκευάσας φασῶ φέρειν.
740	περίθεσθε τάσδε τὰς ὁπλὰς τῶν χοιρίων.
741	ὅπως δὲ δοξεῖτʼ εἶμεν ἐξ ἀγαθᾶς ὑός·
742	ὡς ναὶ τὸν Ἑρμᾶν, αἴπερ ἱξεῖτʼ οἴκαδις
743	ἄπρατα, πειρασεῖσθε τᾶς λιμῶ κακῶς.
744	ἀλλʼ ἀμφίθεσθε καὶ ταδὶ τὰ ῥυγχία,
745	κἤπειτεν ἐς τὸυ σάκκον ὧδʼ ἐσβαίνετε.
746	ὅπως δὲ γρυλλιξεῖτε καὶ κοΐξετε
747	χἠσεῖτε φωνὰν χοιρίων μυστηρικῶν.
748	ἐγὼν δὲ καρυξῶ Δικαιόπολιν ὅπᾳ·
749	Δικαιόπολι, ἦ λῇς πρίασθαι χοιρία;
750	τί; ἀνὴρ Μεγαρικός;
750b	ἀγορασοῦντες ἵκομες.
751	πῶς ἔχετε;
751b	διαπεινᾶμες ἀεὶ ποττὸ πῦρ.
752	ἀλλʼ ἡδύ τοι νὴ τὸν Δίʼ, ἢν αὐλὸς παρῇ.
753	τί δʼ ἄλλο πράττεθʼ οἱ Μεγαρῆς νῦν;
753b	οἷα δή.
754	ὅκα μὲν ἐγὼν τηνῶθεν ἐμπορευόμαν,
755	ἄνδρες πρόβουλοι τοῦτʼ ἔπραττον τᾷ πόλει,
756	ὅπως τάχιστα καὶ κάκιστʼ ἀπολοίμεθα.
757	αὐτίκʼ ἄρʼ ἀπαλλάξεσθε πραγμάτων.
757b	σά μάν;
758	τί δʼ ἄλλο Μεγαροῖ; πῶς ὁ σῖτος ὤνιος;
759	παρʼ ἁμὶ πολυτίματος ᾇπερ τοὶ θεοί.
760	ἅλας οὖν φέρεις;
760b	οὐχ ὑμὲς αὐτῶν ἄρχετε;
761	οὐδὲ σκόροδα;
761b	ποῖα σκόροδʼ; ὑμὲς τῶν ἀεί,
762	ὅκκʼ ἐσβάλητε, τὼς ἀρωραῖοι μύες
763	πάσσακι τὰς ἄγλιθας ἐξορύσσετε.
764	τί δαὶ φέρεις;
764b	χοίρως ἐγώνγα μυστικάς.
765	καλῶς λέγεις· ἐπίδειξον.
765b	ἀλλὰ μὰν καλαί.
766	ἄντεινον αἰ λῇς· ὡς παχεῖα καὶ καλά.
767	τουτὶ τί ἦν τὸ πρᾶγμα;
767b	χοῖρος ναὶ Δία.
768	τί λέγεις σύ; ποδαπὴ δή ʼστι χοῖρος;
768b	Μεγαρικά.
769	ἢ οὐ χοῖρός ἐσθʼ ἅδʼ;
769b	οὐκ ἔμοιγε φαίνεται.
770	οὐ δεινά; θᾶσθε τῶδε τὰς ἀπιστίας·
771	οὔ φατι τάνδε χοῖρον εἶμεν. ἀλλὰ μάν,
772	αἰ λῇς, περίδου μοι περὶ θυμιτιδᾶν ἁλῶν,
773	αἰ μή ʼστιν οὗτος χοῖρος Ἑλλάνων νόμῳ.
774	ἀλλʼ ἔστιν ἀνθρώπου γε.
774b	ναὶ τὸν Διοκλέα
775	ἐμά γα. τὺ δέ νιν εἴμεναι τίνος δοκεῖς;
776	ἦ λῇς ἀκοῦσαι φθεγγομένας;
776b	νὴ τοὺς θεοὺς
777	ἔγωγε.
777b	φώνει δὴ τὺ ταχέως χοιρίον.
778	οὐ χρῆσθα; σιγῇς ὦ κάκιστʼ ἀπολουμένα;
779	πάλιν τυ ἀποισῶ ναὶ τὸν Ἑρμᾶν οἴκαδις.
780	κοῒ κοΐ.
781	αὕτα ʼστὶ χοῖρος;
781b	νῦν γε χοῖρος φαίνεται.
782	ἀτὰρ ἐκτραφείς γε κύσθος ἔσται.
782b	πέντʼ ἑτῶν,
783	σάφʼ ἴσθι, ποττὰν ματέρʼ εἰκασθήσεται.
784	ἀλλʼ οὐδὲ θύσιμός ἐστιν αὑτηγί.
784b	σά μάν;
785	πᾷ δʼ οὐχὶ θύσιμός ἐστι;
785b	κέρκον οὐκ ἔχει.
786	νεαρὰ γάρ ἐστιν· ἀλλὰ δελφακουμένα
787	ἑξεῖ μεγάλαν τε καὶ παχεῖαν κἠρυθράν.
788	ἀλλʼ αἰ τράφειν λῇς, ἅδε τοι χοῖρος καλά.
789	ὡς ξυγγενὴς ὁ κύσθος αὐτῆς θατέρᾳ.
790	ὁμοματρία γάρ ἐστι κἠκ τωὐτῶ πατρός.
791	αἰ δʼ ἂν παχυνθῇ κἀναχνοιανθῇ τριχί,
792	κάλλιστος ἔσται χοῖρος Ἀφροδίτᾳ θύειν.
793	ἀλλʼ οὐχὶ χοῖρος τἀφροδίτῃ θύεται.
794	οὐ χοῖρος Ἀφροδίτᾳ; μόνᾳ γα δαιμόνων.
795	καὶ γίνεταί γα τᾶνδε τᾶν χοίρων τὸ κρῆς
796	ἅδιστον ἂν τὸν ὀδελὸν ἐμπεπαρμένον.
797	ἤδη δʼ ἄνευ τῆς μητρὸς ἐσθίοιεν ἄν;
798	ναὶ τὸν Ποτειδᾶν καί κʼ ἄνις γα τῶ πατρός.
799	τί δʼ ἐσθίει μάλιστα;
799b	πάνθʼ ἅ κα διδῷς.
800	αὐτὸς δʼ ἐρώτη.
800b	χοῖρε χοῖρε.
800c	κοῒ κοΐ.
801	τρώγοις ἂν ἐρεβίνθους;
801b	κοῒ κοῒ κοΐ.
802	τί δαί; φιβάλεως ἰσχάδας;
802b	κοῒ κοΐ.
803	τί δαὶ σύ; τρώγοις ἄν;
803b	κοῒ κοῒ κοΐ.
804	ὡς ὀξὺ πρὸς τὰς ἰσχάδας κεκράγατε.
805	ἐνεγκάτω τις ἔνδοθεν τῶν ἰσχάδων
806	τοῖς χοιριδίοισιν. ἆρα τρώξονται; βαβαί,
807	οἷον ῥοθιάζουσʼ ὦ πολυτίμηθʼ Ἡράκλεις.
808	ποδαπὰ τὰ χοιρίʼ; ὡς Τραγασαῖα φαίνεται.
809	ἀλλʼ οὔτι πάσας κατέτραγον τὰς ἰσχάδας.
810	ἐγὼ γὰρ αὐτᾶν τάνδε μίαν ἀνειλόμαν.
811	νὴ τὸν Δίʼ ἀστείω γε τὼ βοσκήματε·
812	πόσου πρίωμαί σοι τὰ χοιρίδια; λέγε.
813	τὸ μὲν ἅτερον τούτων σκορόδων τροπαλίδος,
814	τὸ δʼ ἅτερον, αἰ λῇς, χοίνικος μόνας ἁλῶν.
815	ὠνήσομαί σοι· περίμενʼ αὐτοῦ.
815b	ταῦτα δή.
816	Ἑρμᾶ ʼμπολαῖε τὰν γυναῖκα τὰν ἐμὰν
817	οὕτω μʼ ἀποδόσθαι τάν τʼ ἐμωυτῶ τʼ ἐμωυτῶ ματέρα.
818	ὦνθρωπε ποδαπός;
818b	χοιροπώλας Μεγαρικός.
819	τὰ χοιρίδια τοίνυν ἐγὼ φανῶ ταδὶ
820	πολέμια καὶ σέ.
820b	τοῦτʼ ἐκεῖνʼ, ἵκει πάλιν
821	ὅθενπερ ἀρχὰ τῶν κακῶν ἁμῖν ἔφυ.
822	κλάων μεγαριεῖς. οὐκ ἀφήσεις τὸν σάκον;
823	Δικαιόπολι Δικαιόπολι φαντάδδομαι.
824	ὑπὸ τοῦ; τίς ὁ φαίνων σʼ ἐστίν; ἁγορανόμοι,
825	τοὺς συκοφάντας οὐ θύραζʼ ἐξείρξετε;
826	τί δὴ μαθὼν φαίνεις ἄνευ θρυαλλίδος;
827	οὐ γὰρ φανῶ τοὺς πολεμίους;
827b	κλάων γε σύ,
828	εἰ μὴ ʼτέρωσε συκοφαντήσεις τρέχων.
829	οἷον τὸ κακὸν ἐν ταῖς Ἀθάναις τοῦτʼ ἔνι.
830	θάρρει Μεγαρίκʼ· ἀλλʼ ἧς τὰ χοιρίδιʼ ἀπέδου
831	τιμῆς, λαβὲ ταυτὶ τὰ σκόροδα καὶ τοὺς ἅλας,
832	καὶ χαῖρε πόλλʼ.
832b	ἀλλʼ ἁμὶν οὐκ ἐπιχώριον.
833	πολυπραγμοσύνη νυν ἐς κεφαλὴν τράποιτʼ ἐμοί.
834	ὦ χοιρίδια πειρῆσθε κἄνις τῶ πατρὸς
835	παίειν ἐφʼ ἁλὶ τὰν μᾶδδαν, αἴκα τις διδῷ.
836	εὐδαιμονεῖ γʼ ἅνθρωπος. οὐκ ἤκουσας οἷ προβαίνει
837	τὸ πρᾶγμα τοῦ βουλεύματος; καρπώσεται γὰρ ἁνὴρ
838	ἐν τἀγορᾷ καθήμενος·
839	κἂν εἰσίῃ τις Κτησίας
840	ἢ συκοφάντης ἄλλος, οἰμώζων
841	καθεδεῖται·
842	οὐδʼ ἄλλος ἀνθρώπων ὑποψωνῶν σε πημανεῖ τι,
843	οὐδʼ ἐξομόρξεται Πρέπις τὴν εὐρυπρωκτίαν σοι,
844	οὐδʼ ὠστιεῖ Κλεωνύμῳ·
845	χλαῖναν δʼ ἔχων φανὴν δίει
846	κοὐ ξυντυχών σʼ Ὑπέρβολος
847	δικῶν ἀναπλήσει·
848	οὐδʼ ἐντυχὼν ἐν τἀγορᾷ πρόσεισί σοι βαδίζων
849	Κρατῖνος ἀεὶ κεκαρμένος μοιχὸν μιᾷ μαχαίρᾳ,
850	ὁ περιπόνηρος Ἀρτέμων,
851	ὁ ταχὺς ἄγαν τὴν μουσικήν,
852	ὄζων κακὸν τῶν μασχαλῶν
853	πατρὸς Τραγασαίου·
854	οὐδʼ αὖθις αὖ σε σκώψεται Παύσων ὁ παμπόνηρος
855	Λυσίστρατός τʼ ἐν τἀγορᾷ, Χολαργέων ὄνειδος,
856	ὁ περιαλουργὸς τοῖς κακοῖς,
857	ῥιγῶν τε καὶ πεινῶν ἀεὶ
858	πλεῖν ἢ τριάκονθʼ ἡμέρας
859	τοῦ μηνὸς ἑκάστου.
860	ἴττω Ἡρακλῆς ἔκαμόν γα τὰν τύλαν κακῶς·
861	κατάθου τὺ τὰν γλάχωνʼ ἀτρέμας Ἰσμηνία·
862	ὑμὲς δʼ ὅσοι Θείβαθεν αὐληταὶ πάρα
863	τοῖς ὀστίνοις φυσῆτε τὸν πρωκτὸν κυνός.
864	παῦʼ ἐς κόρακας. οἱ σφῆκες οὐκ ἀπὸ τῶν θυρῶν;
865	πόθεν προσέπτονθʼ οἱ κακῶς ἀπολούμενοι
866	ἐπὶ τὴν θύραν μοι Χαιριδῆς βομβαύλιοι;
867	νεὶ τὸν Ἰόλαον ἐπεχαρίττα γʼ ὦ ξένε·
868	Θείβαθε γὰρ φυσᾶντες ἐξόπισθέ μου
869	τἄνθια τᾶς γλάχωνος ἀπέκιξαν χαμαί.
870	ἀλλʼ εἴ τι βούλει, πρίασο τῶν ἐγὼ φέρω
871	τῶν ὀρταλίχων ἢ τῶν τετραπτερυλλίδων.
872	ὦ χαῖρε κολλικοφάγε Βοιωτίδιον.
873	τί φέρεις;
873b	ὅσʼ ἐστὶν ἀγαθὰ Βοιωτοῖς ἁπλῶς,
874	ὀρίγανον γλαχὼ ψιάθως θρυαλλίδας
875	νάσσας κολοιὼς ἀτταγᾶς φαλαρίδας
876	τροχίλως κολύμβως.
876b	ὡσπερεὶ χειμὼν ἄρα
877	ὀρνιθίας ἐς τὴν ἀγορὰν ἐλήλυθας.
878	καὶ μὰν φέρω χᾶνας λαγὼς ἀλώπεκας
879	σκάλοπας ἐχίνως αἰελούρως πικτίδας
880	ἰκτῖδας ἐνύδρως ἐγχέλεις Κωπαΐδας.
881	ὦ τερπνότατον σὺ τέμαχος ἀνθρώποις φέρων,
882	δός μοι προσειπεῖν, εἰ φέρεις, τὰς ἐγχέλεις.
883	πρέσβειρα πεντήκοντα Κωπᾴδων κορᾶν,
884	ἔκβαθι τῶδε κἠπιχάριτται τῷ ξένῳ.
885	ὦ φιλτάτη σὺ καὶ πάλαι ποθουμένη,
886	ἦλθες ποθεινὴ μὲν τρυγῳδικοῖς χοροῖς,
887	φίλη δὲ Μορύχῳ. δμῶες ἐξενέγκατε
888	τὴν ἐσχάραν μοι δεῦρο καὶ τὴν ῥιπίδα.
889	σκέψασθε παῖδες τὴν ἀρίστην ἔγχελυν,
890	ἥκουσαν ἕκτῳ μόλις ἔτει ποθουμένην·
891	προσείπατʼ αὐτὴν ὦ τέκνʼ· ἄνθρακας δʼ ἐγὼ
892	ὑμῖν παρέξω τῆσδε τῆς ξένης χάριν.
893	ἀλλʼ ἔσφερʼ αὐτήν· μηδὲ γὰρ θανών ποτε
894	σοῦ χωρὶς εἴην ἐντετευτλανωμένης.
895	ἐμοὶ δὲ τιμὰ τᾶσδε πᾷ γενήσεται;
896	ἀγορᾶς τέλος ταύτην γέ που δώσεις ἐμοί·
897	ἀλλʼ εἴ τι πωλεῖς τῶνδε τῶν ἄλλων λέγε.
898	ἰώγα ταῦτα πάντα.
898b	φέρε πόσου λέγεις;
899	ἢ φορτίʼ ἕτερʼ ἐνθένδʼ ἐκεῖσʼ ἄξεις ἰών;
900	ὅ τι γʼ ἔστʼ Ἀθάναις, ἐν Βοιωτοῖσιν δὲ μή.
901	ἀφύας ἄρʼ ἄξεις πριάμενος Φαληρικὰς
902	ἢ κέραμον.
902b	ἀφύας ἢ κέραμον; ἀλλʼ ἔντʼ ἐκεῖ·
903	ἀλλʼ ὅ τι παρʼ ἁμῖν μή ʼστι, τᾷδε δʼ αὖ πολύ.
904	ἐγᾦδα τοίνυν· συκοφάντην ἔξαγε,
905	ὥσπερ κέραμον ἐνδησάμενος.
905b	νεὶ τὼ θιὼ
906	λάβοιμι μέντἂν κέρδος ἀγαγὼν καὶ πολύ,
907	ᾇπερ πίθακον ἀλιτρίας πολλᾶς πλέων.
908	καὶ μὴν ὁδὶ Νίκαρχος ἔρχεται φανῶν.
909	μικκός γα μᾶκος οὗτος.
909b	ἀλλʼ ἅπαν κακόν.
910	ταυτὶ τίνος τὰ φορτίʼ ἐστί;
910b	τῶδʼ ἐμὰ
911	Θείβαθεν, ἴττω Δεύς.
911b	ἐγὼ τοίνυν ὁδὶ
912	φαίνω πολέμια ταῦτα.
912b	τί δὲ κακὸν παθὼν
913	ὀρναπετίοισι πόλεμον ἤρα καί μάχαν;
914	καὶ σέ γε φανῶ πρὸς τοῖσδε.
914b	τί ἀδικείμενος;
915	ἐγὼ φράσω σοι τῶν περιεστώτων χάριν·
916	ἐκ τῶν πολεμίων γʼ εἰσάγεις θρυαλλίδας.
917	ἔπειτα φαίνεις δῆτα διὰ θρυαλλίδα;
918	αὕτη γὰρ ἐμπρήσειεν ἂν τὸ νεώριον.
919	νεώριον θρυαλλίς;
919b	οἶμαι·
919c	τίνι τρόπῳ;
920	ἐνθεὶς ἂν ἐς τίφην ἀνὴρ Βοιώτιος
921	ἅψας ἄν ἐσπέμψειεν ἐς τὸ νεώριον
922	διʼ ὑδρορρόας, βορέαν ἐπιτηρήσας μέγαν.
923	κεἴπερ λάβοιτο τῶν νεῶν τὸ πῦρ ἅπαξ,
924	σελαγοῖντʼ ἂν εὐθύς.
924b	ὦ κάκιστʼ ἀπολούμενε,
925	σελαγοῖντʼ ἂν ὑπὸ τίφης τε καὶ θρυαλλίδος;
926	μαρτύρομαι.
926b	ξυλλάμβανʼ αὐτοῦ τὸ στόμα·
927	δός μοι φορυτόν, ἵνʼ αὐτὸν ἐνδήσας φέρω
928	ὥσπερ κέραμον ἵνα μὴ καταγῇ φερόμενος.
929	ἔνδησον ὦ βέλτιστε τῷ
930	ξένῳ καλῶς τὴν ἐμπολὴν
930a	οὕτως ὅπως
931	ἂν μὴ θέρων κατάξῃ.
932	ἐμοὶ μελήσει ταῦτʼ, ἐπεί
933	τοι καὶ ψοφεῖ λάλον τι καὶ
933a	πυρορραγὲς
934	κἄλλως θεοῖσιν ἐχθρόν.
935	τί χρήσεταί ποτʼ αὐτῷ;
936	πάγχρηστον ἄγγος ἔσται,
937	κρατὴρ κακῶν, τριπτὴρ δικῶν,
938	φαίνειν ὑπευθύνους λυχνοῦχος
939	καὶ κύλιξ—
939a	καὶ πράγματʼ ἐγκυκᾶσθαι.
940	πῶς δʼ ἂν πεποιθοίη τις ἀγγείῳ
941	τοιούτῳ χρώμενος
941a	κατʼ οἰκίαν
942	τοσόνδʼ ἀεὶ ψοφοῦντι;
943	ἰσχυρόν ἐστιν ὦγάθʼ, ὥστʼ
944	οὐκ ἂν καταγείη ποτʼ, εἴπερ
944a	ἐκ ποδῶν
945	κατωκάρα κρέμαιτο.
946	ἤδη καλῶς ἔχει σοι.
947	μέλλω γά τοι θερίδδειν.
948	ἀλλʼ ὦ ξένων βέλτιστε συνθέριζε
949	καὶ τοῦτον λαβὼν
950	πρόσβαλλʼ ὅποι βούλει φέρων
951	πρὸς πάντα συκοφάντην.
952	μόλις γʼ ἐνέδησα τὸν κακῶς ἀπολούμενον.
953	αἴρου λαβὼν τὸν κέραμον ὦ Βοιώτιε.
954	ὑπόκυπτε τὰν τύλαν ἰὼν Ἰσμήνιχε.
955	χὤπως κατοίσεις αὐτὸν εὐλαβούμενος.
956	πάντως μὲν οἴσεις οὐδὲν ὑγιές, ἀλλʼ ὅμως·
957	κἂν τοῦτο κερδήνῃς ἄγων τὸ φορτίον,
958	εὐδαιμονήσεις συκοφαντῶν γʼ οὕνεκα.
959	Δικαιόπολι.
959b	τίς ἔστι; τί με βωστρεῖς;
959c	ὅ τι;
960	ἐκέλευε Λάμαχός σε ταυτησὶ δραχμῆς
961	ἐς τοὺς Χοᾶς αὑτῷ μεταδοῦναι τῶν κιχλῶν,
962	τριῶν δραχμῶν δʼ ἐκέλευε Κωπᾷδʼ ἔγχελυν.
963	ὁ ποῖος οὗτος Λάμαχος τὴν ἔγχελυν;
964	ὁ δεινός, ὁ ταλαύρινος, ὃς τὴν Γοργόνα
965	πάλλει κραδαίνων τρισὶ κατάσκιος λόφοις.
966	οὐκ ἂν μὰ Δίʼ εἰ δοίη γέ μοι τὴν ἀσπίδα·
967	ἀλλʼ ἐπὶ ταρίχει τοὺς λόφους κραδαινέτω·
968	ἢν δʼ ἀπολιγαίνῃ, τοὺς ἀγορανόμους καλῶ.
969	ἐγὼ δʼ ἐμαυτῷ τόδε λαβὼν τὸ φορτίον
970	εἴσειμʼ ὑπαὶ πτερύγων κιχλᾶν καὶ κοψίχων.
971	εἶδες ὦ εἶδες ὦ πᾶσα πόλι τὸν φρόνιμον ἄνδρα τὸν ὑπέρσοφον,
973	οἷʼ ἔχει σπεισάμενος ἐμπορικὰ χρήματα διεμπολᾶν,
975	ὧν τὰ μὲν ἐν οἰκίᾳ χρήσιμα, τὰ δʼ αὖ πρέπει χλιαρὰ κατεσθίειν.
976	αὐτόματα πάντʼ ἀγαθὰ τῷδέ γε πορίζεται.
977	οὐδέποτʼ ἐγὼ Πόλεμον οἴκαδʼ ὑποδέξομαι,
978	οὐδὲ παρʼ ἐμοί ποτε τὸν Ἁρμόδιον ᾄσεται
979	ξυγκατακλινείς, ὅτι παροινικὸς ἀνὴρ ἔφυ,
980	ὅστις ἐπὶ πάντʼ ἀγάθʼ ἔχοντας ἐπικωμάσας
981	ἠργάσατο πάντα κακά, κἀνέτρεπε κἀξέχει
982	κἀμάχετο καὶ προσέτι πολλὰ προκαλουμένου
983	πῖνε κατάκεισο λαβὲ τήνδε φιλοτησίαν
984	τὰς χάρακας ἧπτε πολὺ μᾶλλον ἐν τῷ πυρί,
985	ἐξέχει θʼ ἡμῶν βίᾳ τὸν οἶνον ἐκ τῶν ἀμπέλων.
986	οὑτοσὶ δʼ ἐπτέρωταί τʼ ἐπὶ τὸ δεῖπνον ἅμα καὶ μεγάλα δὴ φρονεῖ,
987	τοῦ βίου δʼ ἐξέβαλε δεῖγμα τάδε τὰ πτερὰ πρὸ τῶν θυρῶν.
988	ὦ Κύπριδι τῇ καλῇ καὶ Χάρισι ταῖς φίλαις ξύντροφε Διαλλαγή,
990	ὡς καλὸν ἔχουσα τὸ πρόσωπον ἄρʼ ἐλάνθανες.
991	πῶς ἂν ἐμὲ καὶ σέ τις Ἔρως ξυναγάγοι λαβών,
992	ὥσπερ ὁ γεγραμμένος ἔχων στέφανον ἀνθέμων.
993	ἢ πάνυ γερόντιον ἴσως νενόμικάς με σύ;
994	ἀλλά σε λαβὼν τρία δοκῶ γʼ ἂν ἔτι προσβαλεῖν·
995	πρῶτα μὲν ἂν ἀμπελίδος ὄρχον ἐλάσαι μακρόν,
996	εἶτα παρὰ τόνδε νέα μοσχίδια συκίδων,
997	καὶ τὸ τρίτον ἡμερίδος ὄρχον, ὁ γέρων ὁδί,
998	καὶ περὶ τὸ χωρίον ἐλᾷδας ἅπαν ἐν κύκλῳ,
999	ὥστʼ ἀλείφεσθαί σʼ ἀπʼ αὐτῶν κἀμὲ ταῖς νουμηνίαις.
1000	ἀκούετε λεῴ· κατὰ τὰ πάτρια τοὺς Χοᾶς
1001	πίνειν ὑπὸ τῆς σάλπιγγος· ὃς δʼ ἂν ἐκπίῃ
1002	πρώτιστος, ἀσκὸν Κτησιφῶντος λήψεται.
1003	ὦ παῖδες ὦ γυναῖκες οὐκ ἠκούσατε;
1004	τί δρᾶτε; τοῦ κήρυκος οὐκ ἀκούετε;
1005	ἀναβράττετʼ ἐξοπτᾶτε τρέπετʼ ἀφέλκετε
1006	τὰ λαγῷα ταχέως, τοὺς στεφάνους ἀνείρετε.
1007	φέρε τοὺς ὀβελίσκους, ἵνʼ ἀναπείρω τὰς κίχλας.
1008	ζηλῶ σε τῆς εὐβουλίας,
1009	μᾶλλον δὲ τῆς εὐωχίας
1010	ἄνθρωπε τῆς παρούσης.
1011	τί δῆτʼ ἐπειδὰν τὰς κίχλας ὀπτωμένας ἴδητε;
1012	οἶμαί σε καὶ τοῦτʼ εὖ λέγειν.
1012b	τὸ πῦρ ὑποσκάλευε.
1015	ἤκουσας ὡς μαγειρικῶς
1016	κομψῶς τε καὶ δειπνητικῶς
1017	αὑτῷ διακονεῖται;
1018	οἴμοι τάλας.
1018b	ὦ Ἡράκλεις τίς οὑτοσί;
1019	ἀνὴρ κακοδαίμων.
1019b	κατὰ σεαυτόν νυν τρέπου.
1020	ὦ φίλτατε, σπονδαὶ γάρ εἰσι σοὶ μόνῳ,
1021	μέτρησον εἰρήνης τί μοι, κἂν πέντʼ ἔτη.
1022	τί δʼ ἔπαθες;
1022b	ἐπετρίβην ἀπολέσας τὼ βόε.
1023	πόθεν;
1023b	ἀπὸ Φυλῆς ἔλαβον οἱ Βοιώτιοι.
1024	ὦ τρισκακόδαιμον εἶτα λευκὸν ἀμπέχει;
1025	καὶ ταῦτα μέντοι νὴ Δίʼ ὥπερ μʼ ἐτρεφέτην
1026	ἐν πᾶσι βολίτοις.
1026b	εἶτα νυνὶ τοῦ δέει;
1027	ἀπόλωλα τὠφθαλμὼ δακρύων τὼ βόε.
1028	ἀλλʼ εἴ τι κήδει Δερκέτου Φυλασίου,
1029	ὑπάλειψον εἰρήνῃ με τὠφθαλμὼ ταχύ.
1030	ἀλλʼ ὦ πόνηρʼ οὐ δημοσιεύων τυγχάνω.
1031	ἴθʼ ἀντιβολῶ σʼ, ἤν πως κομίσωμαι τὼ βόε.
1032	οὐκ ἔστιν, ἀλλὰ κλᾶε πρὸς τοὺς Πιττάλου.
1033	σὺ δʼ ἀλλά μοι σταλαγμὸν εἰρήνης ἕνα
1034	ἐς τὸν καλαμίσκον ἐνστάλαξον τουτονί.
1035	οὐδʼ ἂν στριβιλικίγξ· ἀλλʼ ἀπιὼν οἴμωζέ ποι.
1036	οἴμοι κακοδαίμων τοῖν γεωργοῖν βοιδίοιν.
1037	ἁνὴρ ἀνηύρηκέν τι ταῖς
1038	σπονδαῖσιν ἡδύ, κοὐκ ἔοικεν
1039	οὐδενὶ μεταδώσειν.
1040	κατάχει σὺ τῆς χορδῆς τὸ μέλι, τὰς σηπίας στάθευε.
1041	ἤκουσας ὀρθιασμάτων;
1041b	ὀπτᾶτε τἀγχέλεια.
1044	ἀποκτενεῖς λιμῷ ʼμὲ καὶ
1045	τοὺς γείτονας κνίσῃ τε καὶ
1046	φωνῇ τοιαῦτα λάσκων.
1047	ὀπτᾶτε ταυτὶ καὶ καλῶς ξανθίζετε.
1048	Δικαιόπολι.
1048b	τίς οὑτοσί; τίς οὑτοσί;
1049	ἔπεμψέ τίς σοι νυμφίος ταυτὶ κρέα
1050	ἐκ τῶν γάμων.
1050b	καλῶς γε ποιῶν ὅστις ἦν.
1051	ἐκέλευε δʼ ἐγχέαι σε τῶν κρεῶν χάριν,
1052	ἵνα μὴ στρατεύοιτʼ ἀλλὰ βινοίη μένων,
1053	ἐς τὸν ἀλάβαστον κύαθον εἰρήνης ἕνα.
1054	ἀπόφερʼ ἀπόφερε τὰ κρέα καὶ μή μοι δίδου,
1055	ὡς οὐκ ἂν ἐγχέαιμι μυρίων δραχμῶν.
1056	ἀλλʼ αὑτηὶ τίς ἔστιν;
1056b	ἡ νυμφεύτρια
1057	δεῖται παρὰ τῆς νύμφης τι σοὶ λέξαι μόνῳ.
1058	φέρε δὴ τί σὺ λέγεις; ὡς γέλοιον ὦ θεοὶ
1059	τὸ δέημα τῆς νύμφης ὃ δεῖταί μου σφόδρα,
1060	ὅπως ἂν οἰκουρῇ τὸ πέος τοῦ νυμφίου.
1061	φέρε δεῦρο τὰς σπονδάς, ἵνʼ αὐτῇ δῶ μόνῃ,
1062	ὁτιὴ γυνή ʼστι τοῦ πολέμου τʼ οὐκ αἰτία.
1063	ὕπεχʼ ὧδε δεῦρο τοὐξάλειπτρον ὦ γύναι.
1064	οἶσθʼ ὡς ποιεῖτε; τοῦτο τῇ νύμφῃ φράσον,
1065	ὅταν στρατιώτας καταλέγωσι, τουτῳὶ
1066	νύκτωρ ἀλειφέτω τὸ πέος τοῦ νυμφίου.
1067	ἀπόφερε τὰς σπονδάς. φέρε τὴν οἰνήρυσιν,
1068	ἵνʼ οἶνον ἐγχέω λαβὼν ἐς τοὺς Χοᾶς.
1069	καὶ μὴν ὁδί τις τὰς ὀφρῦς ἀνεσπακὼς·
1070	ὥσπερ τι δεινὸν ἀγγελῶν ἐπείγεται.
1071	ἰὼ πόνοι τε καὶ μάχαι καὶ Λάμαχοι.
1072	τίς ἀμφὶ χαλκοφάλαρα δώματα κτυπεῖ;
1073	ἰέναι σʼ ἐκέλευον οἱ στρατηγοὶ τήμερον
1074	ταχέως λαβόντα τοὺς λόχους καὶ τοὺς λόφους·
1075	κἄπειτα τηρεῖν νειφόμενον τὰς ἐσβολάς.
1076	ὑπὸ τοὺς Χοᾶς γὰρ καὶ Χύτρους αὐτοῖσί τις
1077	ἤγγειλε λῃστὰς ἐμβαλεῖν Βοιωτίους.
1078	ἰὼ στρατηγοὶ πλείονες ἢ βελτίονες.
1079	οὐ δεινὰ μὴ ʼξεῖναί με μηδʼ ἑορτάσαι;
1080	ἰὼ στράτευμα πολεμολαμαχαϊκόν.
1081	οἴμοι κακοδαίμων καταγελᾷς ἤδη σύ μου.
1082	βούλει μάχεσθαι Γηρυόνῃ τετραπτίλῳ;
1083	αἰαῖ
1083a	οἵαν ὁ κῆρυξ ἀγγελίαν ἤγγειλέ μοι.
1084	αἰαῖ τίνα δʼ αὖ μοι προστρέχει τις ἀγγελῶν;
1085	Δικαιόπολι.
1085b	τί ἔστιν;
1085c	ἐπὶ δεῖπνον ταχὺ
1086	βάδιζε τὴν κίστην λαβὼν καὶ τὸν χοᾶ.
1087	ὁ τοῦ Διονύσου γάρ σʼ ἱερεὺς μεταπέμπεται.
1088	ἀλλʼ ἐγκόνει· δειπνεῖν κατακωλύεις πάλαι.
1089	τὰ δʼ ἄλλα πάντʼ ἐστὶν παρεσκευασμένα,
1090	κλῖναι τράπεζαι προσκεφάλαια στρώματα
1091	στέφανοι μύρον τραγήμαθʼ, αἱ πόρναι πάρα,
1092	ἄμυλοι πλακοῦντες σησαμοῦντες ἴτρια,
1093	ὀρχηστρίδες, τὰ φίλταθʼ Ἁρμοδίου, καλαί.
1094	ἀλλʼ ὡς τάχιστα σπεῦδε.
1094b	κακοδαίμων ἐγώ.
1095	καὶ γὰρ σὺ μεγάλην ἐπεγράφου τὴν Γοργόνα.
1096	σύγκλῃε, καὶ δεῖπνόν τις ἐνσκευαζέτω.
1097	παῖ παῖ φέρʼ ἔξω δεῦρο τὸν γυλιὸν ἐμοί.
1098	παῖ παῖ φέρʼ ἔξω δεῦρο τὴν κίστην ἐμοί.
1099	ἅλας θυμίτας οἶσε παῖ καὶ κρόμμυα.
1100	ἐμοὶ δὲ τεμάχη· κρομμύοις γὰρ ἄχθομαι.
1101	θρῖον ταρίχους οἶσε δεῦρο παῖ σαπροῦ.
1102	κἀμοὶ σὺ δημοῦ θρῖον· ὀπρήσω δʼ ἐκεῖ.
1103	ἔνεγκε δεῦρο τὼ πτερὼ τὼ κʼ τοῦ κράνους.
1104	ἐμοὶ δὲ τὰς φάττας γε φέρε καὶ τὰς κίχλας.
1105	καλόν γε καὶ λευκὸν τὸ τῆς στρούθου πτερόν.
1106	καλόν γε καὶ ξανθὸν τὸ τῆς φάττης κρέας.
1107	ὦνθρωπε παῦσαι καταγελῶν μου τῶν ὅπλων.
1108	ὦνθρωπε βούλει μὴ βλέπειν ἐς τὰς κίχλας;
1109	τὸ λοφεῖον ἐξένεγκε τῶν τριῶν λόφων.
1110	κἀμοὶ λεκάνιον τῶν λαγῴων δὸς κρεῶν.
1111	ἀλλʼ ἢ τριχόβρωτες τοὺς λόφους που κατέφαγον.
1112	ἀλλʼ ἤ πρὸ δείπνου τὴν μίμαρκυν κατέδομαι.
1113	ὦνθρωπε βούλει μὴ προσαγορεύειν ἐμέ;
1114	οὐκ ἀλλʼ ἐγὼ χὠ παῖς ἐρίζομεν πάλαι.
1115	βούλει περιδόσθαι κἀπιτρέψαι Λαμάχῳ,
1116	πότερον ἀκρίδες ἥδιόν ἐστιν ἤ κίχλαι;
1117	οἴμʼ ὡς ὑβρίζεις.
1117b	τὰς ἀκρίδας κρίνει πολύ.
1118	παῖ παῖ καθελών μοι τὸ δόρυ δεῦρʼ ἔξω φέρε.
1119	παῖ παῖ σὺ δʼ ἀφελὼν δεῦρο τὴν χορδὴν φέρε.
1120	φέρε τοῦ δόρατος ἀφελκύσωμαι τοὔλυτρον.
1121	ἔχʼ, ἀντέχου παῖ.
1121b	καὶ σὺ παῖ τοῦδʼ ἀντέχου.
1122	τοὺς κιλλίβαντας οἶσε παῖ τῆς ἀσπίδος.
1123	καὶ τῆς ἐμῆς τοὺς κριβανίτας ἔκφερε.
1124	φέρε δεῦρο γοργόνωτον ἀσπίδος κύκλον.
1125	κἀμοὶ πλακοῦντος τυρόνωτον δὸς κύκλον.
1126	ταῦτʼ οὐ κατάγελώς ἐστιν ἀνθρώποις πλατύς;
1127	ταῦτʼ οὐ πλακοῦς δῆτʼ ἐστὶν ἀνθρώποις γλυκύς;
1128	κατάχει σὺ παῖ τοὔλαιον. ἐν τῷ χαλκίῳ
1129	ἐνορῶ γέροντα δειλίας φευξούμενον.
1130	κατάχει σὺ τὸ μέλι. κἀνθάδʼ ἔνδηλος γέρων
1131	κλάειν κελεύων Λάμαχον τὸν Γοργάσου.
1132	φέρε δεῦρο παῖ θώρακα πολεμιστήριον.
1133	ἔξαιρε παῖ θώρακα κἀμοὶ τὸν χοᾶ.
1134	ἐν τῷδε πρὸς τοὺς πολεμίους θωρήξομαι.
1135	ἐν τῷδε πρὸς τοὺς συμπότας θωρήξομαι.
1136	τὰ στρώματʼ ὦ παῖ δῆσον ἐκ τῆς ἀσπίδος.
1137	τὸ δεῖπνον ὦ παῖ δῆσον ἐκ τῆς κιστίδος.
1138	ἐγὼ δʼ ἐμαυτῷ τὸν γυλιὸν οἴσω λαβών.
1139	ἐγὼ δὲ θοἰμάτιον λαβὼν ἐξέρχομαι.
1140	τὴν ἀσπίδʼ αἴρου καὶ βάδιζʼ ὦ παῖ λαβών.
1141	νείφει. βαβαιάξ· χειμέρια τὰ πράγματα.
1142	αἴρου τὸ δεῖπνον· συμποτικὰ τὰ πράγματα.
1143	ἴτε δὴ χαίροντες ἐπὶ στρατιάν.
1144	ὡς ἀνομοίαν ἔρχεσθον ὁδόν·
1145	τῷ μὲν πίνειν στεφανωσαμένῳ,
1146	σοὶ δὲ ῥιγῶν καὶ προφυλάττειν,
1147	τῷ δὲ καθεύδειν
1148	μετὰ παιδίσκης ὡραιοτάτης,
1149	ἀνατριβομένῳ τε τὸ δεῖνα.
1150	Ἀντίμαχον τὸν ψακάδος †τὸν ξυγγραφῆ† τὸν μελέων ποιητήν,
1151	ὡς μὲν ἁπλῷ, κακῶς ἐξολέσειεν ὁ Ζεύς·
1155	ὅς γʼ ἐμὲ τὸν τλήμονα Λήναια χορηγῶν ἀπέλυσʼ ἄδειπνον.
1156	ὃν ἔτʼ ἐπίδοιμι τευθίδος
1157	δεόμενον, ἡ δʼ ὠπτημένη
1158	σίζουσα πάραλος ἐπὶ τραπέζῃ κειμένη
1159	ὀκέλλοι· κᾆτα μέλλοντος
1160	λαβεῖν αὐτοῦ κύων
1161	ἁρπάσασα φεύγοι.
1162	τοῦτο μὲν αὐτῷ κακὸν ἕν, κᾆθʼ ἕτερον νυκτερινὸν γένοιτο.
1165	ἠπιαλῶν γὰρ οἴκαδʼ ἐξ ἱππασίας βαδίζων,
1166	εἶτα κατάξειέ τις αὐτοῦ μεθύων τῆς κεφαλῆς Ὀρέστης
1167	μαινόμενος· ὁ δὲ λίθον βαλεῖν
1168	βουλόμενος ἐν σκότῳ λάβοι
1170	τῇ χειρὶ πέλεθον ἀρτίως κεχεσμένον·
1171	ἐπᾴξειεν δʼ ἔχων
1172	τὸν μάρμαρον, κἄπειθʼ ἁμαρτὼν
1173	βάλοι Κρατῖνον.
1174	ὦ δμῶες οἳ κατʼ οἶκόν ἐστε Λαμάχου,
1175	ὕδωρ ὕδωρ ἐν χυτριδίῳ θερμαίνετε·
1176	ὀθόνια, κηρωτὴν παρασκευάζετε,
1177	ἔριʼ οἰσυπηρά, λαμπάδιον περὶ τὸ σφυρόν.
1178	ἁνὴρ τέτρωται χάρακι διαπηδῶν τάφρον,
1179	καὶ τὸ σφυρὸν παλίνορρον ἐξεκόκκισεν,
1180	καὶ τῆς κεφαλῆς κατέαγε περὶ λίθῳ πεσών,
1181	καὶ Γοργόνʼ ἐξήγειρεν ἐκ τῆς ἀσπίδος.
1182	πτίλον δὲ τὸ μέγα κομπολακύθου πεσὸν
1183	πρὸς ταῖς πέτραισι, δεινὸν ἐξηύδα μέλος·
1184	ὦ κλεινὸν ὄμμα νῦν πανύστατόν σʼ ἰδὼν
1185	λείπω φάος γε τοὐμόν, οὐκέτʼ εἰμʼ ἐγώ.
1186	τοσαῦτα λέξας εἰς ὑδρορρόαν πεσὼν
1187	ἀνίσταταί τε καὶ ξυναντᾷ δραπέταις
1188	λῃστὰς ἐλαύνων καὶ κατασπέρχων δορί.
1189	ὁδὶ δὲ καὐτός· ἀλλʼ ἄνοιγε τὴν θύραν.
1190	ἀτταταῖ ἀτταταῖ
1193	στυγερὰ τάδε γε κρυερὰ πάθεα· τάλας ἐγώ.
1194	διόλλυμαι δορὸς ὑπὸ πολεμίου τυπείς.
1195	ἐκεῖνο δʼ οὖν αἰακτὸν ἂν γένοιτο,
1196	Δικαιόπολις εἴ μʼ ἴδοι τετρωμένον
1197	κᾆτʼ ἐγχάνοι ταῖς ἐμαῖς τύχαισιν.
1198	ἀτταταῖ ἀτταταῖ
1199	τῶν τιτθίων, ὡς σκληρὰ καὶ κυδώνια.
1200	φιλήσατόν με μαλθακῶς ὦ χρυσίω
1201	τὸ περιπεταστὸν κἀπιμανδαλωτόν.
1202	
1203	τὸν γὰρ χοᾶ πρῶτος ἐκπέπωκα.
1204	ὦ συμφορὰ τάλαινα τῶν ἐμῶν κακῶν.
1205	ἰὼ ἰὼ τραυμάτων ἐπωδύνων.
1206	
1207	ἰὴ ἰὴ χαῖρε Λαμαχίππιον.
1208	στυγερὸς ἐγώ.
1208b	τί με σὺ κυνεῖς;
1209	μογερὸς ἐγώ.
1209b	τί με σὺ δάκνεις;
1210	τάλας ἐγὼ ξυμβολῆς βαρείας.
1211	τοῖς Χουσὶ γάρ τις ξυμβολὰς ἐπράττετο;
1212	ἰὼ ἰὼ Παιὰν Παιάν.
1213	ἀλλʼ οὐχὶ νυνὶ τήμερον Παιώνια.
1214	λάβεσθέ μου λάβεσθε τοῦ σκέλους παπαῖ,
1215	προσλάβεσθʼ ὦ φίλοι.
1216	ἐμοῦ δέ γε σφὼ τοῦ πέους ἄμφω μέσου
1217	προσλάβεσθʼ ὦ φίλαι.
1218	εἰλιγγιῶ κάρα λίθῳ πεπληγμένος
1219	καὶ σκοτοδινιῶ.
1220	κἀγὼ καθεύδειν βούλομαι καὶ στύομαι
1221	καὶ σκοτοβινιῶ
1222	θύραζέ μʼ ἐξενέγκατʼ ἐς τοῦ Πιττάλου
1223	παιωνίαισι χερσίν.
1224	ὡς τοὺς κριτάς με φέρετε· ποῦ ʼστιν ὁ βασιλεύς;
1225	ἀπόδοτέ μοι τὸν ἀσκόν.
1226	λόγχη τις ἐμπέπηγέ μοι διʼ ὀστέων ὀδυρτά.
1227	ὁρᾶτε τουτονὶ κενόν. τήνελλα καλλίνικος.
1228	τήνελλα δῆτʼ, εἴπερ καλεῖς γʼ, ὦ πρέσβυ, καλλίνικος.
1229	καὶ πρός γʼ ἄκρατον ἐγχέας ἄμυστιν ἐξέλαψα.
1230	τήνελλά νυν ὦ γεννάδα· χώρει λαβὼν τὸν ἀσκόν.
1231	ἕπεσθέ νυν ᾄδοντες ὦ τήνελλα καλλίνικος.
1232	ἀλλʼ ἑψόμεσθα σὴν χάριν
1233	τήνελλα καλλίνικος ᾄδοντες
1234	σὲ καὶ τὸν ἀσκόν.
