0	
1	Ὦ λαμπρὸν ὄμμα τοῦ τροχηλάτου λύχνου
2	κάλλιστʼ ἐν εὐστόχοισιν ἐζητημένον·
3	γονάς τε γὰρ σὰς καὶ τύχας δηλώσομεν·
4	τροχῷ γὰρ ἐλαθεὶς κεραμικῆς ῥύμης ὕπο
5	μυκτῆρσι λαμπρὰς ἡλίου τιμὰς ἔχεις·
6	ὅρμα φλογὸς σημεῖα τὰ ξυγκείμενα.
7	σοὶ γὰρ μόνῳ δηλοῦμεν εἰκότως, ἐπεὶ
8	κἀν τοῖσι δωματίοισιν Ἀφροδίτης τρόπων
9	πειρωμέναισι πλησίον παραστατεῖς,
10	λορδουμένων τε σωμάτων ἐπιστάτην
11	ὀφθαλμὸν οὐδεὶς τὸν σὸν ἐξείργει δόμων.
12	μόνος δὲ μηρῶν εἰς ἀπορρήτους μυχοὺς
13	λάμπεις ἀφεύων τὴν ἐπανθοῦσαν τρίχα·
14	στοάς τε καρποῦ Βακχίου τε νάματος
15	πλήρεις ὑποιγνύσαισι συμπαραστατεῖς·
16	καὶ ταῦτα συνδρῶν οὐ λαλεῖς τοῖς πλησίον.
17	ἀνθʼ ὧν συνείσει καὶ τὰ νῦν βουλεύματα
18	ὅσα Σκίροις ἔδοξε ταῖς ἐμαῖς φίλαις.
19	ἀλλʼ οὐδεμία πάρεστιν ἃς ἥκειν ἐχρῆν.
20	καίτοι πρὸς ὄρθρον γʼ ἐστίν· ἡ δʼ ἐκκλησία
21	αὐτίκα μάλʼ ἔσται· καταλαβεῖν δʼ ἡμᾶς ἕδρας,
22	ἃς Φυρόμαχός ποτʼ εἶπεν, εἰ μέμνησθʼ ἔτι,
23	δεῖ τὰς ἑτέρας πως κἀγκαθεζομένας λαθεῖν.
24	τί δῆτʼ ἂν εἴη; πότερον οὐκ ἐρραμμένους
25	ἔχουσι τοὺς πώγωνας, οὓς εἴρητʼ ἔχειν;
26	ἢ θαἰμάτια τἀνδρεῖα κλεψάσαις λαθεῖν
27	ἦν χαλεπὸν αὐταῖς; ἀλλʼ ὁρῶ τονδὶ λύχνον
28	προσιόντα. φέρε νυν ἐπαναχωρήσω πάλιν,
29	μὴ καί τις ὢν ἀνὴρ ὁ προσιὼν τυγχάνῃ.
30	ὥρα βαδίζειν, ὡς ὁ κῆρυξ ἀρτίως
31	ἡμῶν προσιουσῶν δεύτερον κεκόκκυκεν.
32	ἐγὼ δέ γʼ ὑμᾶς προσδοκῶσʼ ἠγρηγόρη
33	τὴν νύκτα πᾶσαν. ἀλλὰ φέρε τὴν γείτονα
34	τήνδʼ ἐκκαλέσωμαι θρυγονῶσα τὴν θύραν.
35	δεῖ γὰρ τὸν ἄνδρʼ αὐτῆς λαθεῖν.
35b	ἤκουσά τοι
36	ὑποδουμένη τὸ κνῦμά σου τῶν δακτύλων,
37	ἅτʼ οὐ καταδαρθοῦσʼ. ὁ γὰρ ἀνὴρ ὦ φιλτάτη,
38	Σαλαμίνιος γάρ ἐστιν ᾧ ξύνειμʼ ἐγώ,
39	τὴν νύχθʼ ὅλην ἤλαυνέ μʼ ἐν τοῖς στρώμασιν,
40	ὥστʼ ἄρτι τουτὶ θοἰμάτιον αὐτοῦ ʼλαβον.
41	καὶ μὴν ὁρῶ καὶ Κλειναρέτην καὶ Σωστράτην
42	προσιοῦσαν ἤδη τήνδε καὶ Φιλαινέτην.
43	οὔκουν ἐπείξεσθʼ; ὡς Γλύκη κατώμοσεν
44	τὴν ὑστάτην ἥκουσαν οἴνου τρεῖς χοᾶς
45	ἡμῶν ἀποτείσειν κἀρεβίνθων χοίνικα.
46	τὴν Σμικυθίωνος δʼ οὐχ ὁρᾷς Μελιστίχην
47	σπεύδουσαν ἐν ταῖς ἐμβάσιν;
47b	καίτοι δοκεῖ
48	κατὰ σχολὴν παρὰ τἀνδρὸς ἐξελθεῖν μόνη.
49	τὴν τοῦ καπήλου δʼ οὐχ ὁρᾷς Γευσιστράτην
50	ἔχουσαν ἐν τῇ δεξιᾷ τὴν λαμπάδα;
51	καὶ τὴν Φιλοδωρήτου τε καὶ Χαιρητάδου
52	ὁρῶ προσιούσας χἀτέρας πολλὰς πάνυ
53	γυναῖκας, ὅ τι πέρ ἐστʼ ὄφελος ἐν τῇ πόλει.
54	καὶ πάνυ ταλαιπώρως ἔγωγʼ ὦ φιλτάτη
55	ἐκδρᾶσα παρέδυν. ὁ γὰρ ἀνὴρ τὴν νύχθʼ ὅλην
56	ἔβηττε τριχίδων ἑσπέρας ἐμπλήμενος.
57	κάθησθε τοίνυν, ὡς ἂν ἀνέρωμαι τάδε
58	ὑμᾶς, ἐπειδὴ συλλελεγμένας ὁρῶ,
59	ὅσα Σκίροις ἔδοξεν εἰ δεδράκατε.
60	ἔγωγε. πρῶτον μέν γʼ ἔχω τὰς μασχάλας
61	λόχμης δασυτέρας, καθάπερ ἦν ξυγκείμενον·
62	ἔπειθʼ ὁπόθʼ ἁνὴρ εἰς ἀγορὰν οἴχοιτό μου,
63	ἀλειψαμένη τὸ σῶμʼ ὅλον διʼ ἡμέρας
64	ἐχραινόμην ἑστῶσα πρὸς τὸν ἥλιον.
65	κἄγωγε· τὸ ξυρὸν δέ γʼ ἐκ τῆς οἰκίας
66	ἔρριψα πρῶτον, ἵνα δασυνθείην ὅλη
67	καὶ μηδὲν εἴην ἔτι γυναικὶ προσφερής.
68	ἔχετε δὲ τοὺς πώγωνας, οὓς εἴρητʼ ἔχειν
69	πάσαισιν ἡμῖν, ὁπότε συλλεγοίμεθα;
70	νὴ τὴν Ἑκάτην καλόν γʼ ἔγωγε τουτονί.
71	κἄγωγʼ Ἑπικράτους οὐκ ὀλίγῳ καλλίονα.
72	ὑμεῖς δὲ τί φατε;
72b	φασί· κατανεύουσι γάρ. 
73	καὶ μὴν τά γʼ ἄλλʼ ὑμῖν ὁρῶ πεπραγμένα.
74	Λακωνικὰς γὰρ ἔχετε καὶ βακτηρίας
75	καὶ θαἰμάτια τἀνδρεῖα, καθάπερ εἴπομεν.
76	ἔγωγέ τοι τὸ σκύταλον ἐξηνεγκάμην
77	τὸ τοῦ Λαμίου τουτὶ καθεύδοντος λάθρᾳ.
78	τοῦτʼ ἔστʼ ἐκείνων τῶν σκυτάλων ὧν πέρδεται.
79	νὴ τὸν Δία τὸν σωτῆρʼ ἐπιτήδειός γʼ ἂν ἦν
80	τὴν τοῦ πανόπτου διφθέραν ἐνημμένος
81	εἴπερ τις ἄλλος βουκολεῖν τὸ δήμιον.
82	ἀλλʼ ἄγεθʼ ὅπως καὶ τἀπὶ τούτοις δράσομεν,
83	ἕως ἔτʼ ἐστὶν ἄστρα κατὰ τὸν οὐρανόν·
84	ἡκκλησία δʼ, εἰς ἣν παρεσκευάσμεθα
85	ἡμεῖς βαδίζειν, ἐξ ἕω γενήσεται.
86	νὴ τὸν Δίʼ ὥστε δεῖ σε καταλαβεῖν ἕδρας
87	ὑπὸ τῷ λίθῳ τῶν πρυτάνεων καταντικρύ.
88	ταυτί γέ τοι νὴ τὸν Δίʼ ἐφερόμην, ἵνα
89	πληρουμένης ξαίνοιμι τῆς ἐκκλησίας.
90	πληρουμένης τάλαινα;
90b	νὴ τὴν Ἄρτεμιν
91	ἔγωγε. τί γὰρ ἂν χεῖρον ἀκροῴμην ἄρα
92	ξαίνουσα; γυμνὰ δʼ ἐστί μου τὰ παιδία.
93	ἰδού γέ σε ξαίνουσαν, ἣν τοῦ σώματος
94	οὐδὲν παραφῆναι τοῖς καθημένοις ἔδει.
95	οὐκοῦν καλά γʼ ἂν πάθοιμεν, εἰ πλήρης τύχοι
96	ὁ δῆμος ὢν κἄπειθʼ ὑπερβαίνουσά τις
97	ἀναβαλλομένη δείξειε τὸν Φορμίσιον.
98	ἢν δʼ ἐγκαθεζώμεσθα πρότεραι, λήσομεν
99	ξυστειλάμεναι θαἰμάτια· τὸν πώγωνά τε
100	ὅταν καθῶμεν ὃν περιδησόμεσθʼ ἐκεῖ,
101	τίς οὐκ ἂν ἡμᾶς ἄνδρας ἡγήσαιθʼ ὁρῶν;
102	Ἀγύρριος γοῦν τὸν Προνόμου πώγωνʼ ἔχων
103	λέληθε· καίτοι πρότερον ἦν οὗτος γυνή·
104	νυνὶ δʼ, ὁρᾷς, πράττει τὰ μέγιστʼ ἐν τῇ πόλει.
105	τούτου γε τοίνυν τὴν ἐπιοῦσαν ἡμέραν
106	τόλμημα τολμῶμεν τοσοῦτον οὕνεκα,
107	ἤν πως παραλαβεῖν τῆς πόλεως τὰ πράγματα
108	δυνώμεθʼ, ὥστʼ ἀγαθόν τι πρᾶξαι τὴν πόλιν·
109	νῦν μὲν γὰρ οὔτε θέομεν οὔτʼ ἐλαύνομεν.
110	καὶ πῶς γυναικῶν θηλύφρων ξυνουσία
111	δημηγορήσει;
111b	πολὺ μὲν οὖν ἄριστά που.
112	λέγουσι γὰρ καὶ τῶν νεανίσκων ὅσοι
113	πλεῖστα σποδοῦνται, δεινοτάτους εἶναι λέγειν·
114	ἡμῖν δʼ ὑπάρχει τοῦτο κατὰ τύχην τινά.
115	οὐκ οἶδα· δεινὸν δʼ ἐστὶν ἡ μὴ ʼμπειρία.
116	οὐκοῦν ἐπίτηδες ξυνελέγημεν ἐνθάδε,
117	ὅπως προμελετήσωμεν ἁκεῖ δεῖ λέγειν.
118	οὐκ ἂν φθάνοις τὸ γένειον ἂν περιδουμένη
119	ἄλλαι θʼ ὅσαι λαλεῖν μεμελετήκασί που.
120	τίς δʼ ὦ μέλʼ ἡμῶν οὐ λαλεῖν ἐπίσταται;
121	ἴθι δὴ σὺ περιδοῦ καὶ ταχέως ἀνὴρ γενοῦ·
122	ἐγὼ δὲ θεῖσα τοὺς στεφάνους περιδήσομαι
123	καὐτὴ μεθʼ ὑμῶν, ἤν τί μοι δόξῃ λέγειν.
124	δεῦρʼ ὦ γλυκυτάτη Πραξαγόρα, σκέψαι τάλαν
125	ὡς καὶ καταγέλαστον τὸ πρᾶγμα φαίνεται.
126	πῶς καταγέλαστον;
126b	ὥσπερ εἴ τις σηπίαις
127	πώγωνα περιδήσειεν ἐσταθευμέναις.
128	ὁ περιστίαρχος, περιφέρειν χρὴ τὴν γαλῆν.
129	πάριτʼ ἐς τὸ πρόσθεν. Ἀρίφραδες παῦσαι λαλῶν.
130	κάθιζε παριών. τίς ἀγορεύειν βούλεται;
131	ἐγώ.
131b	περίθου δὴ τὸν στέφανον τύχἀγαθῇ. 
132	ἰδού.
132b	λέγοις ἄν. 
132c	εἶτα πρὶν πιεῖν λέγω; 
133	ἰδοὺ πιεῖν.
133b	τί γὰρ ὦ μέλʼ ἐστεφανωσάμην; 
134	ἄπιθʼ ἐκποδών· τοιαῦτʼ ἂν ἡμᾶς ἠργάσω
135	κἀκεῖ.
135b	τί δʼ; οὐ πίνουσι κἀν τἠκκλησίᾳ; 
136	ἰδού γε σοὶ πίνουσι.
136b	νὴ τὴν Ἄρτεμιν
137	καὶ ταῦτα γʼ εὔζωρον. τὰ γοῦν βουλεύματα
138	αὐτῶν ὅσʼ ἂν πράξωσιν ἐνθυμουμένοις
139	ὥσπερ μεθυόντων ἐστὶ παραπεπληγμένα.
140	καὶ νὴ Δία σπένδουσί γʼ· ἢ τίνος χάριν
141	τοσαῦτʼ ἂν ηὔχοντʼ, εἴπερ οἶνος μὴ παρῆν;
142	καὶ λοιδοροῦνταί γʼ ὥσπερ ἐμπεπωκότες,
143	καὶ τὸν παροινοῦντʼ ἐκφέρουσʼ οἱ τοξόται,
144	σὺ μὲν βάδιζε καὶ κάθησʼ· οὐδὲν γὰρ εἶ.
145	νὴ τὸν Δίʼ ἦ μοι μὴ γενειᾶν κρεῖττον ἦν·
146	δίψῃ γάρ, ὡς ἔοικʼ, ἀφαυανθήσομαι.
147	ἔσθʼ ἥτις ἑτέρα βούλεται λέγειν;
147b	ἐγώ. 
148	ἴθι δὴ στεφανοῦ· καὶ γὰρ τὸ χρῆμʼ ἐργάζεται.
149	ἄγε νυν ὅπως ἀνδριστὶ καὶ καλῶς ἐρεῖς
150	διερεισαμένη τὸ σχῆμα τῇ βακτηρίᾳ.
151	ἐβουλόμην μὲν ἂν ἕτερον τῶν ἠθάδων
152	λέγειν τὰ βέλτισθʼ, ἵνʼ ἐκαθήμην ἥσυχος·
153	νῦν δʼ οὐκ ἐάσω κατά γε τὴν ἐμὴν μίαν
154	ἐν τοῖς καπηλείοισι λάκκους ἐμποιεῖν
155	ὕδατος. ἐμοὶ μὲν οὐ δοκεῖ μὰ τὼ θεώ.
156	μὰ τὼ θεώ; τάλαινα ποῦ τὸν νοῦν ἔχεις;
157	τί δʼ ἔστιν; οὐ γὰρ δὴ πιεῖν γʼ ᾔτησά σε.
158	μὰ Δίʼ ἀλλʼ ἀνὴρ ὢν τὼ θεὼ κατώμοσας,
159	καίτοι τά γʼ ἄλλʼ εἰποῦσα δεξιώτατα.
160	ὢ νὴ τὸν Ἀπόλλω.
160b	παῦε τοίνυν, ὡς ἐγὼ
161	ἐκκλησιάσουσʼ οὐκ ἂν προβαίην τὸν πόδα
162	τὸν ἕτερον, εἰ μὴ ταῦτʼ ἀκριβωθήσεται.
163	φέρε τὸν στέφανον· ἐγὼ γὰρ αὖ λέξω πάλιν.
164	οἶμαι γὰρ ἤδη μεμελετηκέναι καλῶς.
165	ἐμοὶ γὰρ ὦ γυναῖκες αἱ καθήμεναι—
166	γυναῖκας αὖ δύστηνε τοὺς ἄνδρας λέγεις;
167	διʼ Ἐπίγονόν γʼ ἐκεῖνον· ἐπιβλέψασα γὰρ
168	ἐκεῖσε πρὸς γυναῖκας ᾠόμην λέγειν.
169	ἄπερρε καὶ σὺ καὶ κάθησʼ ἐντευθενί·
170	αὐτὴ γὰρ ὑμῶν γʼ ἕνεκά μοι λέξειν δοκῶ
171	τονδὶ λαβοῦσα. τοῖς θεοῖς μὲν εὔχομαι
172	τυχεῖν κατορθώσασα τὰ βεβουλευμένα.
173	ἐμοὶ δʼ ἴσον μὲν τῆσδε τῆς χώρας μέτα
174	ὅσονπερ ὑμῖν· ἄχθομαι δὲ καὶ φέρω
175	τὰ τῆς πόλεως ἅπαντα βαρέως πράγματα.
176	ὁρῶ γὰρ αὐτὴν προστάταισι χρωμένην
177	ἀεὶ πονηροῖς· κἄν τις ἡμέραν μίαν
178	χρηστὸς γένηται, δέκα πονηρὸς γίγνεται.
179	ἐπέτρεψας ἑτέρῳ· πλείονʼ ἔτι δράσει κακά.
180	χαλεπὸν μὲν οὖν ἄνδρας δυσαρέστους νουθετεῖν,
181	οἳ τοὺς φιλεῖν μὲν βουλομένους δεδοίκατε,
182	τοὺς δʼ οὐκ ἐθέλοντας ἀντιβολεῖθʼ ἑκάστοτε.
183	ἐκκλησίαισιν ἦν ὅτʼ οὐκ ἐχρώμεθα
184	οὐδὲν τὸ παράπαν· ἀλλὰ τόν γʼ Ἀγύρριον
185	πονηρὸν ἡγούμεσθα· νῦν δὲ χρωμένων
186	ὁ μὲν λαβὼν ἀργύριον ὑπερεπῄνεσεν,
187	ὁ δʼ οὐ λαβὼν εἶναι θανάτου φήσʼ ἀξίους
188	τοὺς μισθοφορεῖν ζητοῦντας ἐν τἠκκλησίᾳ.
189	νὴ τὴν Ἀφροδίτην εὖ γε ταυταγὶ λέγεις.
190	τάλαινʼ Ἀφροδίτην ὤμοσας; χαρίεντά γʼ ἂν
191	ἔδρασας, εἰ τοῦτʼ εἶπας ἐν τἠκκλησίᾳ.
192	ἀλλʼ οὐκ ἂν εἶπον.
192b	μηδʼ ἐθίζου νῦν λέγειν.
193	τὸ συμμαχικὸν αὖ τοῦθʼ, ὅτʼ ἐσκοπούμεθα,
194	εἰ μὴ γένοιτʼ, ἀπολεῖν ἔφασκον τὴν πόλιν·
195	ὅτε δὴ δʼ ἐγένετʼ, ἤχθοντο, τῶν δὲ ῥητόρων
196	ὁ τοῦτʼ ἀναπείσας εὐθὺς ἀποδρὰς ᾤχετο.
197	ναῦς δεῖ καθέλκειν· τῷ πένητι μὲν δοκεῖ,
198	τοῖς πλουσίοις δὲ καὶ γεωργοῖς οὐ δοκεῖ.
199	Κορινθίοις ἄχθεσθε, κἀκεῖνοί γέ σοι·
200	νῦν εἰσὶ χρηστοί, καὶ σύ νυν χρηστὸς γενοῦ.
201	Ἀργεῖος ἀμαθής, ἀλλʼ Ἱερώνυμος σοφός·
202	σωτηρία παρέκυψεν, ἀλλʼ ὡρᾴζεται
203	Θρασύβουλος αὐτὸς οὐχὶ παρακαλούμενος.
204	ὡς ξυνετὸς ἁνήρ.
204b	νῦν καλῶς ἐπῄνεσας.
205	ὑμεῖς γάρ ἐστʼ ὦ δῆμε τούτων αἴτιοι.
206	τὰ δημόσια γὰρ μισθοφοροῦντες χρήματα
207	ἰδίᾳ σκοπεῖσθʼ ἕκαστος ὅ τι τις κερδανεῖ,
208	τὸ δὲ κοινὸν ὥσπερ Αἴσιμος κυλίνδεται.
209	ἢν οὖν ἐμοὶ πίθησθε, σωθήσεσθʼ ἔτι.
210	ταῖς γὰρ γυναιξὶ φημὶ χρῆναι τὴν πόλιν
211	ἡμᾶς παραδοῦναι. καὶ γὰρ ἐν ταῖς οἰκίαις
212	ταύταις ἐπιτρόποις καὶ ταμίαισι χρώμεθα.
213	εὖ γʼ εὖ γε νὴ Δίʼ εὖ γε.
213b	λέγε λέγʼ ὦγαθέ. 
214	ὡς δʼ εἰσὶν ἡμῶν τοὺς τρόπους βελτίονες
215	ἐγὼ διδάξω. πρῶτα μὲν γὰρ τἄρια
216	βάπτουσι θερμῷ κατὰ τὸν ἀρχαῖον νόμον
217	ἁπαξάπασαι, κοὐχὶ μεταπειρωμένας
218	ἴδοις ἂν αὐτάς. ἡ δʼ Ἀθηναίων πόλις,
219	εἰ τοῦτο χρηστῶς εἶχεν, οὐκ ἂν ἐσῴζετο,
220	εἰ μή τι καινὸν ἄλλο περιηργάζετο.
221	καθήμεναι φρύγουσιν ὥσπερ καὶ πρὸ τοῦ·
222	ἐπὶ τῆς κεφαλῆς φέρουσιν ὥσπερ καὶ πρὸ τοῦ·
223	τὰ Θεσμοφόριʼ ἄγουσιν ὥσπερ καὶ πρὸ τοῦ·
224	πέττουσι τοὺς πλακοῦντας ὥσπερ καὶ πρὸ τοῦ·
225	τοὺς ἄνδρας ἐπιτρίβουσιν ὥσπερ καὶ πρὸ τοῦ·
225a	μοιχοὺς ἔχουσιν ἔνδον ὥσπερ καὶ πρὸ τοῦ·
226	αὑταῖς παροψωνοῦσιν ὥσπερ καὶ πρὸ τοῦ·
227	οἶνον φιλοῦσʼ εὔζωρον ὥσπερ καὶ πρὸ τοῦ·
228	βινούμεναι χαίρουσιν ὥσπερ καὶ πρὸ τοῦ.
229	ταύταισιν οὖν ὦνδρες παραδόντες τὴν πόλιν
230	μὴ περιλαλῶμεν, μηδὲ πυνθανώμεθα
231	τί ποτʼ ἄρα δρᾶν μέλλουσιν, ἀλλʼ ἁπλῷ τρόπῳ
232	ἐῶμεν ἄρχειν, σκεψάμενοι ταυτὶ μόνα,
233	ὡς τοὺς στρατιώτας πρῶτον οὖσαι μητέρες
234	σῴζειν ἐπιθυμήσουσιν· εἶτα σιτία
235	τίς τῆς τεκούσης μᾶλλον ἐπιπέμψειεν ἄν;
236	χρήματα πορίζειν εὐπορώτατον γυνή,
237	ἄρχουσά τʼ οὐκ ἂν ἐξαπατηθείη ποτέ·
238	αὐταὶ γάρ εἰσιν ἐξαπατᾶν εἰθισμέναι.
239	τὰ δʼ ἄλλʼ ἐάσω· ταῦτʼ ἐὰν πίθησθέ μοι,
240	εὐδαιμονοῦντες τὸν βίον διάξετε.
241	εὖ γʼ ὦ γλυκυτάτη Πραξαγόρα καὶ δεξιῶς.
242	πόθεν ὦ τάλαινα ταῦτʼ ἔμαθες οὕτω καλῶς;
243	ἐν ταῖς φυγαῖς μετὰ τἀνδρὸς ᾤκησʼ ἐν πυκνί·
244	ἔπειτʼ ἀκούουσʼ ἐξέμαθον τῶν ῥητόρων.
245	οὐκ ἐτὸς ἄρʼ ὦ μέλʼ ἦσθα δεινὴ καὶ σοφή·
246	καί σε στρατηγεῖν αἱ γυναῖκες αὐτόθεν
247	αἱρούμεθʼ, ἢν ταῦθʼ ἁπινοεῖς κατεργάσῃ.
248	ἀτὰρ ἢν Κέφαλός σοι λοιδορῆται προσφθαρείς,
249	πῶς ἀντερεῖς πρὸς αὐτὸν ἐν τἠκκλησίᾳ;
250	φήσω παραφρονεῖν αὐτόν.
250b	ἀλλὰ τοῦτό γε
251	ἴσασι πάντες.
251b	ἀλλὰ καὶ μελαγχολᾶν. 
252	καὶ τοῦτʼ ἴσασιν.
252b	ἀλλὰ καὶ τὰ τρύβλια
253	κακῶς κεραμεύειν, τὴν δὲ πόλιν εὖ καὶ καλῶς.
254	τί δʼ ἢν Νεοκλείδης ὁ γλάμων σε λοιδορῇ;
255	τούτῳ μὲν εἶπον ἐς κυνὸς πυγὴν ὁρᾶν.
256	τί δʼ ἢν ὑποκρούωσίν σε;
256b	προσκινήσομαι
257	ἅτʼ οὐκ ἄπειρος οὖσα πολλῶν κρουμάτων.
258	ἐκεῖνο μόνον ἄσκεπτον, ἤν σʼ οἱ τοξόται
259	ἕλκωσιν, ὅ τι δράσεις ποτʼ.
259b	ἐξαγκωνιῶ
260b	ὡδί· μέση γὰρ οὐδέποτε ληφθήσομαι.
261	ἡμεῖς δέ γʼ, ἢν αἴρωσʼ, ἐᾶν κελεύσομεν.
262	ταυτὶ μὲν ἡμῖν ἐντεθύμηται καλῶς
263	ἐκεῖνο δʼ οὐ πεφροντίκαμεν, ὅτῳ τρόπῳ
264	τὰς χεῖρας αἴρειν μνημονεύσομεν τότε.
265	εἰθισμέναι γάρ ἐσμεν αἴρειν τὼ σκέλει.
266	χαλεπὸν τὸ πρᾶγμʼ· ὅμως δὲ χειροτονητέον
267	ἐξωμισάσαις τὸν ἕτερον βραχίονα.
268	ἄγε νυν ἀναστέλλεσθʼ ἄνω τὰ χιτώνια·
269	ὑποδεῖσθε δʼ ὡς τάχιστα τὰς Λακωνικάς,
270	ὥσπερ τὸν ἄνδρʼ ἐθεᾶσθʼ, ὅτʼ εἰς ἐκκλησίαν
271	μέλλοι βαδίζειν ἢ θύραζʼ ἑκάστοτε.
272	ἔπειτʼ ἐπειδὰν ταῦτα πάντʼ ἔχῃ καλῶς,
273	περιδεῖσθε τοὺς πώγωνας. ἡνίκʼ ἂν δέ γε
274	τούτους ἀκριβώσητε περιηρμοσμέναι,
275	καὶ θαἰμάτια τἀνδρεῖά γʼ ἅπερ ἐκλέψατε
276	ἐπαναβάλεσθε, κᾆτα ταῖς βακτηρίαις
277	ἐπερειδόμεναι βαδίζετʼ ᾄδουσαι μέλος
278	πρεσβυτικόν τι, τὸν τρόπον μιμούμεναι
279	τὸν τῶν ἀγροίκων.
279b	εὖ λέγεις· ἡμεῖς δέ γε
280	προΐωμεν αὐτῶν. καὶ γὰρ ἑτέρας οἴομαι
281	ἐκ τῶν ἀγρῶν ἐς τὴν πύκνʼ ἥξειν ἄντικρυς
282	γυναῖκας.
282b	ἀλλὰ σπεύσαθʼ ὡς εἴωθʼ ἐκεῖ
283	τοῖς μὴ παροῦσιν ὀρθρίοις ἐς τὴν πύκνα
284	ὑπαποτρέχειν ἔχουσι μηδὲ πάτταλον.
285	ὥρα προβαίνειν ὦνδρες ἡμῖν ἐστι· τοῦτο γὰρ χρὴ
286	μεμνημένας ἀεὶ λέγειν, ὡς μήποτʼ ἐξολίσθῃ
287	ἡμᾶς. ὁ κίνδυνος γὰρ οὐχὶ μικρός, ἢν ἁλῶμεν
288	ἐνδυόμεναι κατὰ σκότον τόλμημα τηλικοῦτον.
289	χωρῶμεν εἰς ἐκκλησίαν ὦνδρες· ἠπείλησε γὰρ 
290	ὁ θεσμοθέτης, ὃς ἂν
290a	μὴ πρῲ πάνυ τοῦ κνέφους 
291	ἥκῃ κεκονιμένος,
291a	στέργων σκοροδάλμῃ 
292	βλέπων ὑπότριμμα, μὴ
292a	δώσειν τὸ τριώβολον.
293	ἀλλʼ ὦ Χαριτιμίδη
293a	καὶ Σμίκυθε καὶ Δράκης
294	ἕπου κατεπείγων,
294a	σαυτῷ προσέχων ὅπως
295	μηδὲν παραχορδιεῖς
295a	ὧν δεῖ σʼ ἀποδεῖξαι·
296	ὅπως δὲ τὸ σύμβολον
296a	λαβόντες ἔπειτα πλησίοι
297	καθεδούμεθʼ, ὡς
297a	ἂν χειροτονῶμεν
298	ἅπανθʼ ὁπόσʼ ἂν δέῃ
298a	τὰς ἡμετέρας φίλας.
299	καίτοι τί λέγω; φίλους
299a	γὰρ χρῆν μʼ ὀνομάζειν.
300	ὅρα δʼ ὅπως ὠθήσομεν τούσδε τοὺς ἐξ ἄστεως
300a	ἥκοντας, ὅσοι πρὸ τοῦ
301	μέν, ἡνίκʼ ἔδει λαβεῖν 
301a	ἐλθόντʼ ὀβολὸν μόνον,
302	καθῆντο λαλοῦντες 
302a	ἐν τοῖς στεφανώμασιν,
303	νυνὶ δʼ ἐνοχλοῦσʼ ἄγαν.
303a	ἀλλʼ οὐχί, Μυρωνίδης
304	ὅτʼ ἦρχεν ὁ γεννάδας,
304a	οὐδεὶς ἂν ἐτόλμα
305	τὰ τῆς πόλεως διοικεῖν
305a	ἀργύριον φέρων·
306	ἀλλʼ ἧκεν ἕκαστος
306a	ἐν ἀσκιδίῳ φέρων
307	πιεῖν ἅμα τʼ ἄρτον αὑτῷ
307a	καὶ δύο κρομμύω
308	καὶ τρεῖς ἂν ἐλάας.
308a	νυνὶ δὲ τριώβολον
309	ζητοῦσι λαβεῖν, ὅταν
309a	πράττωσί τι κοινὸν ὥσ-
310	περ πηλοφοροῦντες.
311	τί τὸ πρᾶγμα; ποῖ ποθʼ ἡ γυνὴ φρούδη ʼστί μοι;
312	ἐπεὶ πρὸς ἕω νῦν γʼ ἔστιν, ἡ δʼ οὐ φαίνεται.
313	ἐγὼ δὲ κατάκειμαι πάλαι χεζητιῶν,
314	τὰς ἐμβάδας ζητῶν λαβεῖν ἐν τῷ σκότῳ
315	καὶ θοἰμάτιον· ὅτε δὴ δʼ ἐκεῖνο ψηλαφῶν
316	οὐκ ἐδυνάμην εὑρεῖν, ὁ δʼ ἤδη τὴν θύραν
317	ἐπεῖχε κρούων ὁ κοπρεαῖος, λαμβάνω
318	τουτὶ τὸ τῆς γυναικὸς ἡμιδιπλοίδιον,
319	καὶ τὰς ἐκείνης Περσικὰς ὑφέλκομαι.
320	ἀλλʼ ἐν καθαρῷ ποῦ, ποῦ τις ἂν χέσας τύχοι;
321	ἢ πανταχοῦ τοι νυκτός ἐστιν ἐν καλῷ;
322	οὐ γάρ με νῦν χέζοντά γʼ οὐδεὶς ὄψεται.
323	οἴμοι κακοδαίμων, ὅτι γέρων ὢν ἠγόμην
324	γυναῖχʼ· ὅσας εἴμʼ ἄξιος πληγὰς λαβεῖν.
325	οὐ γάρ ποθʼ ὑγιὲς οὐδὲν ἐξελήλυθεν
326	δράσουσʼ. ὅμως δʼ οὖν ἐστιν ἀποπατητέον.
327	τίς ἔστιν; οὐ δήπου Βλέπυρος ὁ γειτνιῶν;
328	νὴ τὸν Δίʼ αὐτὸς δῆτʼ ἐκεῖνος.
328b	εἰπέ μοι,
329	τί τοῦτό σοι τὸ πυρρόν ἐστιν; οὔτι που
330	Κινησίας σου κατατετίληκέν ποθεν;
331	οὔκ, ἀλλὰ τῆς γυναικὸς ἐξελήλυθα
332	τὸ κροκωτίδιον ἀμπισχόμενος οὑνδύεται.
333	τὸ δʼ ἱμάτιόν σου ποῦ ʼστιν;
333b	οὐκ ἔχω φράσαι.
334	ζητῶν γὰρ αὔτʼ οὐχ ηὗρον ἐν τοῖς στρώμασιν.
335	εἶτʼ οὐδὲ τὴν γυναῖκʼ ἐκέλευσάς σοι φράσαι;
336	μὰ τὸν Δίʼ οὐ γὰρ ἔνδον οὖσα τυγχάνει,
337	ἀλλʼ ἐκτετρύπηκεν λαθοῦσά μʼ ἔνδοθεν·
338	ὃ καὶ δέδοικα μή τι δρᾷ νεώτερον.
339	νὴ τὸν Ποσειδῶ ταὐτὰ τοίνυν ἄντικρυς
340	ἐμοὶ πέπονθας. καὶ γὰρ ᾗ ξύνειμʼ ἐγὼ
341	φρούδη ʼστʼ ἔχουσα θοἰμάτιον οὑγὼ ʼφόρουν.
342	κοὐ τοῦτο λυπεῖ μʼ, ἀλλὰ καὶ τὰς ἐμβάδας.
343	οὔκουν λαβεῖν γʼ αὐτὰς ἐδυνάμην οὐδαμοῦ.
344	μὰ τὸν Διόνυσον οὐδʼ ἐγὼ γὰρ τὰς ἐμὰς
345	Λακωνικάς, ἀλλʼ ὡς ἔτυχον χεζητιῶν,
346	ἐς τὼ κοθόρνω τὼ πόδʼ ἐνθεὶς ἵεμαι,
347	ἵνα μὴ ʼγχέσαιμʼ ἐς τὴν σισύραν· φανὴ γὰρ ἦν.
348	τί δῆτʼ ἂν εἴη; μῶν ἐπʼ ἄριστον γυνὴ
349	κέκληκεν αὐτὴν τῶν φίλων;
349b	γνώμην γʼ ἐμήν. 
350	οὔκουν πονηρά γʼ ἐστὶν ὅ τι κἄμʼ εἰδέναι.
351	ἀλλὰ σὺ μὲν ἱμονιάν τινʼ ἀποπατεῖς, ἐμοὶ δʼ
352	ὥρα βαδίζειν ἐστὶν εἰς ἐκκλησίαν,
353	ἤνπερ λάβω θοἰμάτιον, ὅπερ ἦν μοι μόνον.
354	κἄγωγʼ, ἐπειδὰν ἀποπατήσω· νῦν δέ μου
355	ἀχράς τις ἐγκλῄσασʼ ἔχει τὰ σιτία.
356	μῶν ἣν Θρασύβουλος εἶπε τοῖς Λακωνικοῖς;
357	νὴ τὸν Διόνυσον ἐνέχεται γοῦν μοι σφόδρα.
358	ἀτὰρ τί δράσω; καὶ γὰρ οὐδὲ τοῦτό με
359	μόνον τὸ λυποῦν ἐστιν, ἀλλʼ ὅταν φάγω,
360	ὅποι βαδιεῖταί μοι τὸ λοιπὸν ἡ κόπρος.
361	νῦν μὲν γὰρ οὗτος βεβαλάνωκε τὴν θύραν,
362	ὅστις ποτʼ ἔσθʼ ἅνθρωπος ἁχραδούσιος.
363	τίς ἂν οὖν ἰατρόν μοι μετέλθοι καὶ τίνα;
364	τίς τῶν κατὰ πρωκτὸν δεινός ἐστι τὴν τέχνην;
365	ἀλλʼ οἶδʼ, Ἀμύνων. ἀλλʼ ἴσως ἀρνήσεται.
366	Ἀντισθένη τις καλεσάτω πάσῃ τέχνῃ.
367	οὗτος γὰρ ἁνὴρ ἕνεκά γε στεναγμάτων
368	οἶδεν τί πρωκτὸς βούλεται χεζητιῶν.
369	ὦ πότνιʼ Εἰλείθυια μή με περιίδῃς
370	διαρραγέντα μηδὲ βεβαλανωμένον,
371	ἵνα μὴ γένωμαι σκωραμὶς κωμῳδική.
372	οὗτος τί ποιεῖς; οὔτι που χέζεις;
372b	ἐγώ;
373	οὐ δῆτʼ ἔτι γε μὰ τὸν Δίʼ, ἀλλʼ ἀνίσταμαι.
374	τὸ τῆς γυναικὸς δʼ ἀμπέχει χιτώνιον;
375	ἐν τῷ σκότῳ γὰρ τοῦτʼ ἔτυχον ἔνδον λαβών.
376	ἀτὰρ πόθεν ἥκεις ἐτεόν;
376b	ἐξ ἐκκλησίας. 
377	ἤδη λέλυται γάρ;
377b	νὴ Δίʼ ὄρθριον μὲν οὖν.
378	καὶ δῆτα πολὺν ἡ μίλτος ὦ Ζεῦ φίλτατε
379	γέλων παρέσχεν, ἣν προσέρραινον κύκλῳ.
380	τὸ τριώβολον δῆτʼ ἔλαβες;
380b	εἰ γὰρ ὤφελον.
381	ἀλλʼ ὕστερος νῦν ἦλθον, ὥστʼ αἰσχύνομαι
382	μὰ τὸν Δίʼ οὐδένʼ ἄλλον ἢ τὸν θύλακον.
383	τὸ δʼ αἴτιον τί;
383b	πλεῖστος ἀνθρώπων ὄχλος,
384	ὅσος οὐδεπώποτʼ ἦλθʼ ἁθρόος ἐς τὴν πύκνα.
385	καὶ δῆτα πάντες σκυτοτόμοις ᾐκάζομεν
386	ὁρῶντες αὐτούς. οὐ γὰρ ἀλλʼ ὑπερφυῶς
387	ὡς λευκοπληθὴς ἦν ἰδεῖν ἡκκλησία·
388	ὥστʼ οὐκ ἔλαβον οὔτʼ αὐτὸς οὔτʼ ἄλλοι συχνοί.
389	οὐδʼ ἄρʼ ἂν ἐγὼ λάβοιμι νῦν ἐλθών;
389b	πόθεν;
390	οὐδʼ εἰ μὰ Δία τότʼ ἦλθες ὅτε τὸ δεύτερον
391	ἁλεκτρυὼν ἐφθέγγετʼ.
391b	οἴμοι δείλαιος.
392	Ἀντίλοχʼ ἀποίμωξόν με τοῦ τριωβόλου
393	τὸν ζῶντα μᾶλλον. τἀμὰ γὰρ διοίχεται.
394	ἀτὰρ τί τὸ πρᾶγμʼ ἦν, ὅτι τοσοῦτον χρῆμʼ ὄχλου
395	οὕτως ἐν ὥρᾳ ξυνελέγη;
395b	τί δʼ ἄλλο γʼ ἢ
396	ἔδοξε τοῖς πρυτάνεσι περὶ σωτηρίας
397	γνώμας καθεῖναι τῆς πόλεως; κᾆτʼ εὐθέως
398	πρῶτος Νεοκλείδης ὁ γλάμων παρείρπυσεν.
399	κἄπειθʼ ὁ δῆμος ἀναβοᾷ πόσον δοκεῖς,
400	οὐ δεινὰ τολμᾶν τουτονὶ δημηγορεῖν,
401	καὶ ταῦτα περὶ σωτηρίας προκειμένου,
402	ὃς αὐτὸς αὑτῷ βλεφαρίδʼ οὐκ ἐσώσατο;
403	ὁ δʼ ἀναβοήσας καὶ περιβλέψας ἔφη,
404	τί δαί με χρῆν δρᾶν;
404b	σκόροδʼ ὁμοῦ τρίψαντʼ ὀπῷ
405	τιθύμαλλον ἐμβαλόντα τοῦ Λακωνικοῦ
406	σαυτοῦ παραλείφειν τὰ βλέφαρα τῆς ἑσπέρας,
407	ἔγωγʼ ἂν εἶπον, εἰ παρὼν ἐτύγχανον.
408	μετὰ τοῦτον Εὐαίων ὁ δεξιώτατος
409	παρῆλθε γυμνός, ὡς ἐδόκει τοῖς πλείοσιν·
410	αὐτός γε μέντοὔφασκεν ἱμάτιον ἔχειν·
411	κἄπειτʼ ἔλεξε δημοτικωτάτους λόγους·
412	ὁρᾶτε μέν με δεόμενον σωτηρίας
413	τετραστατήρου καὐτόν· ἀλλʼ ὅμως ἐρῶ
414	ὡς τὴν πόλιν καὶ τοὺς πολίτας σώσετε.
415	ἢν γὰρ παρέχωσι τοῖς δεομένοις οἱ κναφῆς
416	χλαίνας, ἐπειδὰν πρῶτον ἥλιος τραπῇ,
417	πλευρῖτις ἡμῶν οὐδένʼ ἂν λάβοι ποτέ.
418	ὅσοις δὲ κλίνη μή ʼστι μηδὲ στρώματα,
419	ἰέναι καθευδήσοντας ἀπονενιμμένους
420	ἐς τῶν σκυλοδεψῶν· ἢν δʼ ἀποκλῄῃ θύρᾳ
421	χειμῶνος ὄντος, τρεῖς σισύρας ὀφειλέτω.
422	νὴ τὸν Διόνυσον χρηστά γʼ· εἰ δʼ ἐκεῖνά γε
423	προσέθηκεν, οὐδεὶς ἀντεχειροτόνησεν ἄν,
424	τοὺς ἀλφιταμοιβοὺς τοῖς ἀπόροις τρεῖς χοίνικας
425	δεῖπνον παρέχειν ἅπασιν ἢ κλάειν μακρά,
426	ἵνα τοῦτʼ ἀπέλαυσαν Ναυσικύδους τἀγαθόν.
427	μετὰ τοῦτο τοίνυν εὐπρεπὴς νεανίας
428	λευκός τις ἀνεπήδησʼ ὅμοιος Νικίᾳ
429	δημηγορήσων, κἀπεχείρησεν λέγειν
430	ὡς χρὴ παραδοῦναι ταῖς γυναιξὶ τὴν πόλιν.
431	εἶτʼ ἐθορύβησαν κἀνέκραγον ὡς εὖ λέγοι,
432	τὸ σκυτοτομικὸν πλῆθος, οἱ δʼ ἐκ τῶν ἀγρῶν
433	ἀνεβορβόρυξαν.
433b	νοῦν γὰρ εἶχον νὴ Δία.
434	ἀλλʼ ἦσαν ἥττους· ὁ δὲ κατεῖχε τῇ βοῇ,
435	τὰς μὲν γυναῖκας πόλλʼ ἀγαθὰ λέγων, σὲ δὲ
436	πολλὰ κακά.
436b	καὶ τί εἶπε; 
436c	πρῶτον μέν σʼ ἔφη
437	εἶναι πανοῦργον.
437b	καὶ σέ; 
437c	μή πω τοῦτʼ ἔρῃ.
438	κἄπειτα κλέπτην.
438b	ἐμὲ μόνον; 
438c	καὶ νὴ Δία
439	καὶ συκοφάντην.
439b	ἐμὲ μόνον; 
439c	καὶ νὴ Δία
440	τωνδὶ τὸ πλῆθος.
440b	τίς δὲ τοῦτʼ ἄλλως λέγει; 
441	γυναῖκα δʼ εἶναι πρᾶγμʼ ἔφη νουβυστικὸν
442	καὶ χρηματοποιόν· κοὔτε τἀπόρρητʼ ἔφη
443	ἐκ Θεσμοφόροιν ἑκάστοτʼ αὐτὰς ἐκφέρειν,
444	σὲ δὲ κἀμὲ βουλεύοντε τοῦτο δρᾶν ἀεί.
445	καὶ νὴ τὸν Ἑρμῆν τοῦτό γʼ οὐκ ἐψεύσατο.
446	ἔπειτα συμβάλλειν πρὸς ἀλλήλας ἔφη
447	ἱμάτια χρυσίʼ ἀργύριον ἐκπώματα
448	μόνας μόναις, οὐ μαρτύρων ἐναντίον,
449	καὶ ταῦτʼ ἀποφέρειν πάντα κοὐκ ἀποστερεῖν,
450	ἡμῶν δὲ τοὺς πολλοὺς ἔφασκε τοῦτο δρᾶν.
451	νὴ τὸν Ποσειδῶ μαρτύρων γʼ ἐναντίον.
452	οὐ συκοφαντεῖν, οὐ διώκειν, οὐδὲ τὸν
453	δῆμον καταλύειν, ἀλλὰ πολλὰ κἀγαθά,
454	ἕτερά τε πλεῖστα τὰς γυναῖκας ηὐλόγει.
455	τί δῆτʼ ἔδοξεν;
455b	ἐπιτρέπειν γε τὴν πόλιν
456	ταύταις. ἐδόκει γὰρ τοῦτο μόνον ἐν τῇ πόλει
457	οὔπω γεγενῆσθαι.
457b	καὶ δέδοκται; 
457c	φήμʼ ἐγώ. 
458	ἅπαντά τʼ αὐταῖς ἐστι προστεταγμένα
459	ἃ τοῖσιν ἀστοῖς ἔμελεν;
459b	οὕτω ταῦτʼ ἔχει. 
460	οὐδʼ ἐς δικαστήριον ἄρʼ εἶμʼ ἀλλʼ ἡ γυνή;
461	οὐδʼ ἔτι σὺ θρέψεις οὓς ἔχεις ἀλλʼ ἡ γυνή.
462	οὐδὲ στένειν τὸν ὄρθρον ἔτι πρᾶγμʼ ἆρά μοι;
463	μὰ Δίʼ ἀλλὰ ταῖς γυναιξὶ ταῦτʼ ἤδη μέλει·
464	σὺ δʼ ἀστενακτὶ περδόμενος οἴκοι μενεῖς.
465	ἐκεῖνο δεινὸν τοῖσιν ἡλίκοισι νῷν,
466	μὴ παραλαβοῦσαι τῆς πόλεως τὰς ἡνίας
467	ἔπειτʼ ἀναγκάζωσι πρὸς βίαν—
467b	τί δρᾶν; 
468	κινεῖν ἑαυτάς.
468b	ἢν δὲ μὴ δυνώμεθα; 
469	ἄριστον οὐ δώσουσι.
469b	σὺ δέ γε νὴ Δία
470	δρᾶ ταῦθʼ, ἵνʼ ἀριστᾷς τε καὶ κινῇς ἅμα.
471	τὸ πρὸς βίαν δεινότατον.
471b	ἀλλʼ εἰ τῇ πόλει
472	τοῦτο ξυνοίσει, ταῦτα χρὴ πάντʼ ἄνδρα δρᾶν.
473	λόγος γέ τοί τις ἔστι τῶν γεραιτέρων,
474	ἀνόηθʼ ὅσʼ ἂν καὶ μῶρα βουλευσώμεθα,
475	ἅπαντʼ ἐπὶ τὸ βέλτιον ἡμῖν ξυμφέρειν.
476	καὶ ξυμφέροι γʼ ὦ πότνια Παλλὰς καὶ θεοί.
477	ἀλλʼ εἶμι· σὺ δʼ ὑγίαινε.
477b	καὶ σύ γʼ ὦ Χρέμης.
478	ἔμβα χώρει.
479	ἆρʼ ἔστι τῶν ἀνδρῶν τις ἡμῖν ὅστις ἐπακολουθεῖ;
480	στρέφου σκόπει,
481	φύλαττε σαυτὴν ἀσφαλῶς, πολλοὶ γὰρ οἱ πανοῦργοι,
482	μή πού τις ἐκ τοὔπισθεν ὢν τὸ σχῆμα καταφυλάξῃ.
483	ἀλλʼ ὡς μάλιστα τοῖν ποδοῖν ἐπικτυπῶν βάδιζε·
484	ἡμῖν δʼ ἂν αἰσχύνην φέροι
485	πάσαισι παρὰ τοῖς ἀνδράσιν τὸ πρᾶγμα τοῦτʼ ἐλεγχθέν.
486	πρὸς ταῦτα συστέλλου σεαυτὴν
487	καὶ περισκοπουμένη
487a	τἀνθένδε καὶ τἀκεῖσε καὶ
488	τἀκ δεξιᾶς, μὴ ξυμφορὰ γενήσεται τὸ πρᾶγμα.
489	ἀλλʼ ἐγκονῶμεν· τοῦ τόπου γὰρ ἐγγύς ἐσμεν ἤδη,
490	ὅθενπερ εἰς ἐκκλησίαν ὡρμώμεθʼ ἡνίκʼ ᾖμεν·
491	τὴν δʼ οἰκίαν ἔξεσθʼ ὁρᾶν, ὅθενπερ ἡ στρατηγὸς
492	ἔσθʼ ἡ τὸ πρᾶγμʼ εὑροῦσʼ ὃ νῦν ἔδοξε τοῖς πολίταις.
493	ὥστʼ εἰκὸς ἡμᾶς μὴ βραδύνειν ἔστʼ ἐπαναμενούσας
494	πώγωνας ἐξηρτημένας,
495	μὴ καὶ τις †ὄψεθʼ ἡμᾶσ† χἠμῶν ἴσως κατείπῃ.
496	ἀλλʼ εἶα δεῦρʼ ἐπὶ σκιᾶς
497	ἐλθοῦσα πρὸς τὸ τειχίον
498	παραβλέπουσα θατέρῳ
499	πάλιν μετασκεύαζε σαυτὴν αὖθις ἥπερ ἦσθα,
500	καὶ μὴ βράδυνʼ· ὡς τήνδε καὶ δὴ τὴν στρατηγὸν ἡμῶν
501	χωροῦσαν ἐξ ἐκκλησίας ὁρῶμεν. ἀλλʼ ἐπείγου
502	ἅπασα καὶ μίσει σάκον πρὸς τοῖν γνάθοιν ἔχουσα·
503	χαὖται γὰρ ἥκουσιν πάλαι τὸ σχῆμα τοῦτʼ ἔχουσαι.
504	ταυτὶ μὲν ἡμῖν ὦ γυναῖκες εὐτυχῶς
505	τὰ πράγματʼ ἐκβέβηκεν ἁβουλεύσαμεν.
506	ἀλλʼ ὡς τάχιστα πρίν τινʼ ἀνθρώπων ἰδεῖν,
507	ῥιπτεῖτε χλαίνας, ἐμβὰς ἐκποδὼν ἴτω,
508	χάλα συναπτοὺς ἡνίας Λακωνικάς,
509	βακτηρίας ἄφεσθε. καὶ μέντοι σὺ μὲν
510	ταύτας κατευτρέπιζʼ, ἐγὼ δὲ βούλομαι
511	εἴσω παρερπύσασα πρὶν τὸν ἄνδρα με
512	ἰδεῖν, καταθέσθαι θοἰμάτιον αὐτοῦ πάλιν
513	ὅθενπερ ἔλαβον τἄλλα θʼ ἁξηνεγκάμην.
514	κεῖται καὶ δὴ πάνθʼ ἅπερ εἶπας, σὸν δʼ ἔργον τἄλλα διδάσκειν, 
515	ὅ τί σοι δρῶσαι ξύμφορον ἡμεῖς δόξομεν ὀρθῶς ὑπακούειν.
516	οὐδεμιᾷ γὰρ δεινοτέρᾳ σου ξυμμείξασʼ οἶδα γυναικί.
517	περιμείνατέ νυν, ἵνα τῆς ἀρχῆς ἣν ἄρτι κεχιεροτόνημαι,
518	ξυμβούλοισιν πάσαις ὑμῖν χρήσωμαι. καὶ γὰρ ἐκεῖ μοι
519	ἐν τῷ θορύβῳ καὶ τοῖς δεινοῖς ἀνδρειόταται γεγένησθε.
520	αὕτη πόθεν ἥκεις Πραξαγόρα;
520b	τί δʼ ὦ μέλε
521	σοὶ τοῦθʼ;
521b	ὅ τί μοι τοῦτʼ ἔστιν; ὡς εὐηθικῶς. 
522	οὔτοι παρὰ τοῦ μοιχοῦ γε φήσεις.
522b	οὐκ ἴσως
523	ἑνός γε.
523b	καὶ μὴν βασανίσαι τουτί γέ σοι
524	ἔξεστι.
524b	πῶς; 
524c	εἰ τῆς κεφαλῆς ὄζω μύρου. 
525	τί δʼ; οὐχὶ βινεῖται γυνὴ κἄνευ μύρου;
526	οὐ δῆτα τάλαν ἔγωγε.
526b	πῶς οὖν ὄρθριον
527	ᾤχου σιωπῇ θοἰμάτιον λαβοῦσά μου;
528	γυνή μέ τις νύκτωρ ἑταίρα καὶ φίλη
529	μετεπέμψατʼ ὠδίνουσα.
529b	κᾆτʼ οὐκ ἦν ἐμοὶ
530	φράσασαν ἰέναι;
530b	τῆς λεχοῦς δʼ οὐ φροντίσαι
531	οὕτως ἐχούσης ὦνερ;
531b	εἰποῦσάν γέ μοι.
532	ἀλλʼ ἔστιν ἐνταῦθά τι κακόν.
532b	μὰ τὼ θεὼ
533	ἀλλʼ ὥσπερ εἶχον ᾠχόμην· ἐδεῖτο δὲ
534	ἥπερ μεθῆκέ μʼ ἐξιέναι πάσῃ τέχνῃ.
535	εἶτʼ οὐ τὸ σαυτῆς ἱμάτιον ἐχρῆν σʼ ἔχειν;
536	ἀλλʼ ἔμʼ ἀποδύσασʼ ἐπιβαλοῦσα τοὔγκυκλον
537	ᾤχου καταλιποῦσʼ ὡσπερεὶ προκείμενον,
538	μόνον οὐ στεφανώσασʼ οὐδʼ ἐπιθεῖσα λήκυθον.
539	ψῦχος γὰρ ἦν, ἐγὼ δὲ λεπτὴ κἀσθενής·
540	ἔπειθʼ ἵνʼ ἀλεαίνοιμι, τοῦτʼ ἠμπεσχόμην·
541	σὲ δʼ ἐν ἀλέᾳ κατακείμενον καὶ στρώμασιν
542	κατέλιπον ὦνερ.
542b	αἱ δὲ δὴ Λακωνικαὶ
543	ᾤχοντο μετὰ σοῦ κατὰ τί χἠ βακτηρία;
544	ἵνα θοἰμάτιον σώσαιμι, μεθυπεδησάμην
545	μιμουμένη σε καὶ κτυποῦσα τοῖν ποδοῖν
546	καὶ τοὺς λίθους παίουσα τῇ βακτηρίᾳ.
547	οἶσθʼ οὖν ἀπολωλεκυῖα πυρῶν ἑκτέα,
548	ὃν χρῆν ἔμʼ ἐξ ἐκκλησίας εἰληφέναι;
549	μὴ φροντίσῃς· ἄρρεν γὰρ ἔτεκε παιδίον.
550	ἡκκλησία;
550b	μὰ Δίʼ ἀλλʼ ἐφʼ ἣν ἐγᾠχόμην.
551	ἀτὰρ γεγένηται;
551b	ναὶ μὰ Δίʼ. οὐκ ᾔδησθά με
552	φράσαντά σοι χθές;
552b	ἄρτι γʼ ἀναμιμνῄσκομαι. 
553	οὐδʼ ἄρα τὰ δόξαντʼ οἶσθα;
553b	μὰ Δί ἐγὼ μὲν οὔ. 
554	κάθησο τοίνυν σηπίας μασωμένη.
555	ὑμῖν δέ φασι παραδεδόσθαι τὴν πόλιν.
556	τί δρᾶν; ὑφαίνειν;
556b	οὐ μὰ Δίʼ ἀλλʼ ἄρχειν. 
556c	τίνων; 
557	ἁπαξαπάντων τῶν κατὰ πόλιν πραγμάτων.
558	νὴ τὴν Ἀφροδίτην μακαρία γʼ ἄρ ἡ πόλις
559	ἔσται τὸ λοιπόν.
559b	κατὰ τί; 
559c	πολλῶν οὕνεκα.
560	οὐ γὰρ ἔτι τοῖς τολμῶσιν αὐτὴν αἰσχρὰ δρᾶν
561	ἔσται τὸ λοιπόν, οὐδαμοῦ δὲ μαρτυρεῖν,
562	οὐ συκοφαντεῖν—
562b	μηδαμῶς πρὸς τῶν θεῶν
563	τουτὶ ποιήσῃς μηδʼ ἀφέλῃ μου τὸν βίον.
564	ὦ δαιμόνιʼ ἀνδρῶν τὴν γυναῖκʼ ἔα λέγειν.
565	μὴ λωποδυτῆσαι, μὴ φθονεῖν τοῖς πλησίον,
566	μὴ γυμνὸν εἶναι μὴ πένητα μηδένα,
567	μὴ λοιδορεῖσθαι, μὴ ʼνεχυραζόμενον φέρειν.
568	νὴ τὸν Ποσειδῶ μεγάλα γʼ, εἰ μὴ ψεύσεται.
569	ἀλλʼ ἀποφανῶ τοῦθʼ, ὥστε σέ τέ μοι μαρτυρεῖν
570	καὶ τοῦτον αὐτὸν μηδὲν ἀντειπεῖν ἐμοι.
571	νῦν δὴ δεῖ σε πυκνὴν φρένα καὶ φιλόσοφον ἐγείρειν
571a	φροντίδʼ ἐπισταμένην
572	ταῖσι φίλαισιν ἀμύνειν.
573	καινὴ γὰρ ἐπʼ εὐτυχίαισιν
574	ἔρχεται γλώττης ἐπίνοια πολίτην
575	δῆμον ἐπαγλαϊοῦσα
576	μυρίαισιν ὠφελίαισι βίου· δηλοῦν δʼ ὅ τί περ δύνασαι καιρός.
577	δεῖται γάρ τοι σοφοῦ τινος ἐξευρήματος ἡ πόλις ἡμῶν.
578	ἀλλὰ πέραινε μόνον
579	μήτε δεδραμένα μήτʼ εἰρημένα πω πρότερον·
580	μισοῦσι γὰρ ἢν τὰ παλαιὰ πολλάκις θεῶνται.
581	ἀλλʼ οὐ μέλλειν, ἀλλʼ ἅπτεσθαι καὶ δὴ χρῆν ταῖς διανοίαις, 
582	ὡς τὸ ταχύνειν χαρίτων μετέχει πλεῖστον παρὰ τοῖσι θεαταῖς.
583	καὶ μὴν ὅτι μὲν χρηστὰ διδάξω πιστεύω· τοὺς δὲ θεατάς,
584	εἰ καινοτομεῖν ἐθελήσουσιν καὶ μὴ τοῖς ἠθάσι λίαν
585	τοῖς τʼ ἀρχαίοις ἐνδιατρίβειν, τοῦτʼ ἔσθʼ ὃ μάλιστα δέδοικα. 
586	περὶ μὲν τοίνυν τοῦ καινοτομεῖν μὴ δείσῃς· τοῦτο γὰρ ἡμῖν
587	δρᾶν ἀντʼ ἄλλης ἀρχῆς ἐστιν, τῶν δʼ ἀρχαίων ἀμελῆσαι.
588	μή νυν πρότερον μηδεὶς ὑμῶν ἀντείπῃ μηδʼ ὑποκρούσῃ,
589	πρὶν ἐπίστασθαι τὴν ἐπίνοιαν καὶ τοῦ φράζοντος ἀκοῦσαι.
590	κοινωνεῖν γὰρ πάντας φήσω χρῆναι πάντων μετέχοντας
591	κἀκ ταὐτοῦ ζῆν, καὶ μὴ τὸν μὲν πλουτεῖν, τὸν δʼ ἄθλιον εἶναι, 
592	μηδὲ γεωργεῖν τὸν μὲν πολλήν, τῷ δʼ εἶναι μηδὲ ταφῆναι,
593	μηδʼ ἀνδραπόδοις τὸν μὲν χρῆσθαι πολλοῖς, τὸν δʼ οὐδʼ ἀκολούθῳ· 
594	ἀλλʼ ἕνα ποιῶ κοινὸν πᾶσιν βίοτον καὶ τοῦτον ὅμοιον.
595	πῶς οὖν ἔσται κοινὸς ἅπασιν;
595b	κατέδει πέλεθον πρότερός μου. 
596	καὶ τῶν πελέθων κοινωνοῦμεν;
596b	μὰ Δίʼ ἀλλʼ ἔφθης μʼ ὑποκρούσας.
597	τοῦτο γὰρ ἤμελλον ἐγὼ λέξειν· τὴν γῆν πρώτιστα ποιήσω
598	κοινὴν πάντων καὶ τἀργύριον καὶ τἄλλʼ ὁπόσʼ ἐστὶν ἑκάστῳ. 
599	εἶτʼ ἀπὸ τούτων κοινῶν ὄντων ἡμεῖς βοσκήσομεν ὑμᾶς 
600	ταμιευόμεναι καὶ φειδόμεναι καὶ τὴν γνώμην προσέχουσαι. 
601	πῶς οὖν ὅστις μὴ κέκτηται γῆν ἡμῶν, ἀργύριον δὲ
602	καὶ Δαρεικοὺς ἀφανῆ πλοῦτον;
602b	τοῦτʼ ἐς τὸ μέσον καταθήσει.
603	καὶ μὴ καταθεὶς ψευδορκήσει.
603b	κἀκτήσατο γὰρ διὰ τοῦτο.
604	ἀλλʼ οὐδέν τοι χρήσιμον ἔσται πάντως αὐτῷ.
604b	κατὰ δὴ τί; 
605	οὐδεὶς οὐδὲν πενίᾳ δράσει· πάντα γὰρ ἕξουσιν ἅπαντες,
606	ἄρτους τεμάχη μάζας χλαίνας οἶνον στεφάνους ἐρεβίνθους.
607	ὥστε τί κέρδος μὴ καταθεῖναι; σὺ γὰρ ἐξευρὼν ἀπόδειξον.
608	οὔκουν καὶ νῦν οὗτοι μᾶλλον κλέπτουσʼ οἷς ταῦτα πάρεστιν;
609	πρότερόν γʼ ὦταῖρʼ ὅτε τοῖσι νόμοις διεχρώμεθα τοῖς προτέροισιν· 
610	νῦν δʼ ἔσται γὰρ βίος ἐκ κοινοῦ, τί τὸ κέρδος μὴ καταθεῖναι; 
611	ἢν μείρακʼ ἰδὼν ἐπιθυμήσῃ καὶ βούληται σκαλαθῦραι,
612	ἕξει τούτων ἀφελὼν δοῦναι, τῶν ἐκ κοινοῦ δὲ μεθέξει
613	ξυγκαταδαρθών.
613b	ἀλλʼ ἐξέσται προῖκʼ αὐτῷ ξυγκαταδαρθεῖν.
614	καὶ ταύτας γὰρ κοινὰς ποιῶ τοῖς ἀνδράσι συγκατακεῖσθαι
615	καὶ παιδοποιεῖν τῷ βουλομένῳ.
615b	πῶς οὖν οὐ πάντες ἴασιν
616	ἐπὶ τὴν ὡραιοτάτην αὐτῶν καὶ ζητήσουσιν ἐρείδειν;
617	αἱ φαυλότεραι καὶ σιμότεραι παρὰ τὰς σεμνὰς καθεδοῦνται·
618	κᾆτʼ ἢν ταύτης ἐπιθυμήσῃ, τὴν αἰσχρὰν πρῶθʼ ὑποκρούσει.
619	καὶ πῶς ἡμᾶς τοὺς πρεσβύτας, ἢν ταῖς αἰσχραῖσι συνῶμεν,
620	οὐκ ἐπιλείψει τὸ πέος πρότερον πρὶν ἐκεῖσʼ οἷ φῂς ἀφικέσθαι; 
621	οὐχὶ μαχοῦνται· περὶ σοῦ θάρρει· μὴ δείσῃς· οὐχὶ μαχοῦνται. 
622	περὶ τοῦ;
622b	τοῦ μὴ ξυγκαταδαρθεῖν. καὶ σοὶ τοιοῦτον ὑπάρχει. 
623	τὸ μὲν ὑμέτερον γνώμην τινʼ ἔχει· προβεβούλευται γάρ, ὅπως ἂν 
624	μηδεμιᾶς ᾖ τρύπημα κενόν· τὸ δὲ τῶν ἀνδρῶν τί ποιήσει;
625	φεύξονται γὰρ τοὺς αἰσχίους, ἐπὶ τοὺς δὲ καλοὺς βαδιοῦνται. 
626	ἀλλὰ φυλάξουσʼ οἱ φαυλότεροι τοὺς καλλίους ἀπιόντας
627	ἀπὸ τοῦ δείπνου καὶ τηρήσουσʼ ἐπὶ τοῖσιν δημοσίοισιν·
628	κοὐκ ἐξέσται παρὰ τοῖσι καλοῖς καὶ τοῖς μεγάλοις καταδαρθεῖν
629	ταῖσι γυναιξὶ πρὶν ἂν τοῖς αἰσχροῖς καὶ τοῖς μικροῖς χαρίσωνται.
630	ἡ Λυσικράτους ἄρα νυνὶ ῥὶς ἴσα τοῖσι καλοῖσι φρονήσει.
631	νὴ τὸν Ἀπόλλω καὶ δημοτική γʼ ἡ γνώμη καὶ καταχήνη
632	τῶν σεμνοτέρων ἔσται πολλὴ καὶ τῶν σφραγῖδας ἐχόντων,
633	ὅταν ἐμβάδʼ ἔχων εἴπῃ πρότερος, παραχώρει κᾆτʼ ἐπιτήρει,
634	ὅταν ἤδη ʼγὼ διαπραξάμενος παραδῶ σοι δευτεριάζειν.
635	πῶς οὖν οὕτω ζώντων ἡμῶν τοὺς αὑτοῦ παῖδας ἕκαστος
636	ἔσται δυνατὸς διαγιγνώσκειν;
636b	τί δὲ δεῖ; πατέρας γὰρ ἅπαντας
637	τοὺς πρεσβυτέρους αὑτῶν εἶναι τοῖσι χρόνοισιν νομιοῦσιν.
638	οὐκοῦν ἄγξουσʼ εὖ καὶ χρηστῶς ἑξῆς τὸν πάντα γέροντα
639	διὰ τὴν ἄγνοιαν, ἐπεὶ καὶ νῦν γιγνώσκοντες πατέρʼ ὄντα
640	ἄγχουσι. τί δῆθʼ ὅταν ἀγνὼς ᾖ; πῶς οὐ τότε κἀπιχεσοῦνται; 
641	ἀλλʼ ὁ παρεστὼς οὐκ ἐπιτρέψει· τότε δʼ αὐτοῖς οὐκ ἔμελʼ οὐδὲν 
642	τῶν ἀλλοτρίων ὅστις τύπτοι· νῦν δʼ ἢν πληγέντος ἀκούσῃ,
643	μὴ αὐτὸν ἐκεῖνον τύπτῃ δεδιὼς τοῖς δρῶσιν τοῦτο μαχεῖται.
644	τὰ μὲν ἄλλα λέγεις οὐδὲν σκαιῶς· εἰ δὲ προσελθὼν Ἐπίκουρος 
645	ἢ Λευκολόφας πάππαν με καλεῖ, τοῦτʼ ἤδη δεινὸν ἀκοῦσαι.
646	πολὺ μέντοι δεινότερον τούτου τοῦ πράγματός ἐστι,
646b	τὸ ποῖον; 
647	εἴ σε φιλήσειεν Ἀρίστυλλος φάσκων αὑτοῦ πατέρʼ εἶναι.
648	οἰμώζοι γʼ ἂν καὶ κωκύοι.
648b	σὺ δέ γʼ ὄζοις ἂν καλαμίνθης,
649	ἀλλʼ οὗτος μὲν πρότερον γέγονεν πρὶν τὸ ψήφισμα γενέσθαι, 
650	ὥστʼ οὐχὶ δέος μή σε φιλήσῃ.
650b	δεινὸν μέντἂν ἐπεπόνθη.
651	τὴν γῆν δὲ τίς ἔσθʼ ὁ γεωργήσων;
651b	οἱ δοῦλοι. σοὶ δὲ μελήσει,
652	ὅταν ᾖ δεκάπουν τὸ στοιχεῖον, λιπαρὸν χωρεῖν ἐπὶ δεῖπνον.
653	περὶ δʼ ἱματίων τίς πόρος ἔσται; καὶ γὰρ τοῦτʼ ἔστιν ἐρέσθαι. 
654	τὰ μὲν ὄνθʼ ὑμῖν πρῶτον ὑπάρξει, τὰ δὲ λοίφʼ ἡμεῖς ὑφανοῦμεν. 
655	ἓν ἔτι ζητῶ· πῶς ἤν τις ὄφλῃ παρὰ τοῖς ἄρχουσι δίκην τῳ,
656	πόθεν ἐκτείσει ταύτην; οὐ γὰρ τῶν κοινῶν γʼ ἐστὶ δίκαιον. 
657	ἀλλʼ οὐδὲ δίκαι πρῶτον ἔσονται.
657b	τουτὶ τοὔπος σʼ ἐπιτρίψει. 
658	κἀγὼ ταύτην γνώμην ἐθέμην· τοῦ γὰρ τάλαν οὕνεκʼ ἔσονται;
659	πολλῶν οὕνεκα νὴ τὸν Ἀπόλλω· πρῶτον δʼ ἑνὸς οὕνεκα δήπου,
660	ἤν τις ὀφείλων ἐξαρνῆται.
660b	πόθεν οὖν ἐδάνεισʼ ὁ δανείσας
661	ἐν τῷ κοινῷ πάντων ὄντων; κλέπτων δήπουʼ στʼ ἐπίδηλος.
662	νὴ τὴν Δήμητρʼ εὖ γε διδάσκεις. τουτὶ τοίνυν φρασάτω μοι,
663	τῆς αἰκείας οἱ τύπτοντες πόθεν ἐκτείσουσιν, ἐπειδὰν
664	εὐωχηθέντες ὑβρίζωσιν; τοῦτο γὰρ οἶμαί σʼ ἀπορήσειν.
665	ἀπὸ τῆς μάζης ἧς σιτεῖται· ταύτης γὰρ ὅταν τις ἀφαιρῇ,
666	οὐχ ὑβριεῖται φαύλως οὕτως αὖθις τῇ γαστρὶ κολασθείς.
667	οὐδʼ αὖ κλέπτης οὐδεὶς ἔσται;
667b	πῶς γὰρ κλέψει μετὸν αὐτῷ; 
668	οὐδʼ ἀποδύσουσʼ ἄρα τῶν νυκτῶν;
668b	οὐκ ἢν οἴκοι γε καθεύδῃς,
669	οὐδʼ ἤν γε θύραζʼ ὥσπερ πρότερον· βίοτος γὰρ πᾶσιν ὑπάρξει.
670	ἢν δʼ ἀποδύῃ γʼ, αὐτὸς δώσει. τί γὰρ αὐτῷ πρᾶγμα μάχεσθαι; 
671	ἔτερον γὰρ ἰὼν ἐκ τοῦ κοινοῦ κρεῖττον ἐκείνου κομιεῖται.
672	οὐδὲ κυβεύσουσʼ ἆρʼ ἄνθρωποι;
672b	περὶ τοῦ γὰρ τοῦτο ποιήσει; 
673	τὴν δὲ δίαιταν τίνα ποιήσεις;
673b	κοινὴν πᾶσιν. τὸ γὰρ ἄστυ
674	μίαν οἴκησίν φημι ποιήσειν συρρήξασʼ εἰς ἓν ἅπαντα,
675	ὥστε βαδίζειν ὡς ἀλλήλους.
675b	τὸ δὲ δεῖπνον ποῦ παραθήσεις; 
676	τὰ δικαστήρια καὶ τὰς στοιὰς ἀνδρῶνας πάντα ποιήσω.
677	τὸ δὲ βῆμα τί σοι χρήσιμον ἔσται;
677b	τοὺς κρατῆρας καταθήσω
679	καὶ τὰς ὑδρίας, καὶ ῥαψῳδεῖν ἔσται τοῖς παιδαρίοισιν
680	τοὺς ἀνδρείους ἐν τῷ πολέμῳ, κεἴ τις δειλὸς γεγένηται,
681	ἵνα μὴ δειπνῶσʼ αἰσχυνόμενοι.
681b	νὴ τὸν Ἀπόλλω χάριέν γε.
682	τὰ δὲ κληρωτήρια ποῖ τρέψεις;
682b	εἰς τὴν ἀγορὰν καταθήσω·
683	κᾆτα στήσασα παρʼ Ἁρμοδίῳ κληρώσω πάντας, ἕως ἂν
684	εἰδὼς ὁ λαχὼν ἀπίῃ χαίρων ἐν ὁποίῳ γράμματι δειπνεῖ·
684a	και κηρύξει τοὺς ἐκ τοῦ βῆτʼ ἐπὶ τὴν στοιὰν ἀκολουθεῖν
685	τὴν βασίλειον δειπνήσοντας· τὸ δὲ θῆτʼ ἐς τὴν παρὰ b ταύτην, 
685a	τοὺς δʼ ἐκ τοῦ κάππʼ ἐς τὴν στοιὰν χωρεῖν τὴν ἀλφιτόπωλιν. 
686	ἵνα κάπτωσιν;
686b	μὰ Δίʼ ἀλλʼ ἵνʼ ἐκεῖ δειπνῶσιν. 
687	ὅτῳ δὲ τὸ γράμμα
688	μὴ ʼξελκυσθῇ καθʼ ὃ δειπνήσει, τούτους ἀπελῶσιν ἅπαντες.
689	ἀλλʼ οὐκ ἔσται τοῦτο παρʼ ἡμῖν·
690	πᾶσι γὰρ ἄφθονα πάντα παρέξομεν,
691	ὥστε μεθυσθεὶς αὐτῷ στεφάνῳ
692	πᾶς τις ἄπεισιν τὴν δᾷδα λαβών.
693	αἱ δὲ γυναῖκες κατὰ τὰς διόδους
694	προσπίπτουσαι τοῖς ἀπὸ δείπνου
695	τάδε λέξουσιν· δεῦρο παρʼ ἡμᾶς·
696	ἐνθάδε μεῖράξ ἐσθʼ ὡραία.
697	παρʼ ἐμοὶ δʼ ἑτέρα
698	φήσει τις ἄνωθʼ ἐξ ὑπερῴου,
699	καὶ καλλίστη καὶ λευκοτάτη·
700	πρότερον μέντοι δεῖ σε καθεύδειν
700a	αὐτῆς παρʼ ἐμοί.
701	τοῖς εὐπρεπέσιν δʼ ἀκολουθοῦντες
702	καὶ μειρακίοις οἱ φαυλότεροι
703	τοιάδʼ ἐροῦσιν· ποῖ θεῖς οὗτος;
704	πάντως οὐδὲν δράσεις ἐλθών·
705	τοῖς γὰρ σιμοῖς καὶ τοῖς αἰσχροῖς
706	ἐψήφισται προτέροις βινεῖν,
707	ὑμᾶς δὲ τέως θρῖα λαβόντας
708	διφόρου συκῆς
709	ἐν τοῖς προθύροισι δέφεσθαι.
710	φέρε νυν φράσον μοι, ταῦτʼ ἀρέσκει σφῷν;
710b	πάνυ.
711	βαδιστέον τἄρʼ ἐστὶν εἰς ἀγορὰν ἐμοί,
712	ἵνʼ ἀποδέχωμαι τὰ προσιόντα χρήματα,
713	λαβοῦσα κηρύκαιναν εὔφωνόν τινα.
714	ἐμὲ γὰρ ἀνάγκη ταῦτα δρᾶν ᾑρημένην
715	ἄρχειν, καταστῆσαί τε τὰ ξυσσίτια,
716	ὅπως ἂν εὐωχῆσθε πρῶτον τήμερον.
717	ἤδη γὰρ εὐωχησόμεσθα;
717b	φήμʼ ἐγώ.
718	ἔπειτα τὰς πόρνας καταπαῦσαι βούλομαι
719	ἁπαξαπάσας.
719b	ἵνα τί; 
719c	δῆλον τουτογί·
720	ἵνα τῶν νέων ἔχωσιν αὗται τὰς ἀκμάς.
721	καὶ τάς γε δούλας οὐχὶ δεῖ κοσμουμένας
722	τὴν τῶν ἐλευθέρων ὑφαρπάζειν Κύπριν,
723	ἀλλὰ παρὰ τοῖς δούλοισι κοιμᾶσθαι μόνον
724	κατωνάκην τὸν χοῖρον ἀποτετιλμένας.
725	φέρε νυν ἐγώ σοι παρακολουθῶ πλησίον,
726	ἵνʼ ἀποβλέπωμαι καὶ λέγωσί μοι ταδί,
727	τὸν τῆς στρατηγοῦ τοῦτον οὐ θαυμάζετε;
728	ἐγὼ δʼ ἵνʼ εἰς ἀγοράν γε τὰ σκεύη φέρω,
729	προχειριοῦμαι κἀξετάσω τὴν οὐσίαν.
730	χώρει σὺ δεῦρο κιναχύρα καλὴ καλῶς
731	τῶν χρημάτων θύραζε πρώτη τῶν ἐμῶν,
732	ὅπως ἂν ἐντετριμμένη κανηφορῇς,
733	πολλοὺς κάτω δὴ θυλάκους στρέψασʼ ἐμούς.
734	ποῦʼ σθʼ ἡ διφροφόρος; ἡ χύτρα δεῦρʼ ἔξιθι,
735	νὴ Δία μέλαινά γʼ, οὐδʼ ἂν εἰ τὸ φάρμακον
736	ἕψουσʼ ἔτυχες ᾧ Λυσικράτης μελαίνεται.
737	ἵστω παρʼ αὐτήν, δεῦρʼ ἴθʼ, ἡ κομμώτρια.
738	φέρε δεῦρο ταύτην τὴν ὑδρίαν ὑδριαφόρε
739	ἐνταῦθα. σὺ δὲ δεῦρʼ ἡ κιθαρῳδὸς ἔξιθι,
740	πολλάκις ἀναστήσασά μʼ εἰς ἐκκλησίαν
741	ἀωρὶ νυκτῶν διὰ τὸν ὄρθριον νόμον.
742	ὁ τὴν σκάφην λαβὼν προΐτω· τὰ κηρία
743	κόμιζε, τοὺς θαλλοὺς καθίστη πλησίον,
744	καὶ τὼ τρίποδʼ ἐξένεγκε καὶ τὴν λήκυθον.
745	τὰ χυτρίδιʼ ἤδη καὶ τὸν ὄχλον ἀφίετε.
746	ἐγὼ καταθήσω τἀμά; κακοδαίμων ἄρα
747	ἀνὴρ ἔσομαι καὶ νοῦν ὀλίγον κεκτημένος.
748	μὰ τὸν Ποσειδῶ γʼ οὐδέποτʼ, ἀλλὰ βασανιῶ
749	πρώτιστον αὐτὰ πολλάκις καὶ σκέψομαι.
750	οὐ γὰρ τὸν ἐμὸν ἱδρῶτα καὶ φειδωλίαν
751	οὐδὲν πρὸς ἔπος οὕτως ἀνοήτως ἐκβαλῶ,
752	πρὶν ἂν ἐκπύθωμαι πᾶν τὸ πρᾶγμʼ ὅπως ἔχει.
753	οὗτος τί τὰ σκευάρια ταυτὶ βούλεται;
754	πότερον μετοικιζόμενος ἐξενήνοχας
755	αὔτʼ ἢ φέρεις ἐνέχυρα θήσων;
755b	οὐδαμῶς. 
756	τί δῆτʼ ἐπὶ στοίχου ʼστὶν οὕτως; οὔτι μὴ
757	Ἱέρωνι τῷ κήρυκι πομπὴν πέμπετε;
758	μὰ Δίʼ ἀλλʼ ἀποφέρειν αὐτὰ μέλλω τῇ πόλει
759	ἐς τὴν ἀγορὰν κατὰ τοὺς δεδογμένους νόμους.
760	μέλλεις ἀποφέρειν;
760b	πάνυ γε. 
760c	κακοδαίμων ἄρʼ εἶ
761	νὴ τὸν Δία τὸν σωτῆρα.
761b	πῶς; 
761c	πῶς; ῥᾳδίως. 
762	τί δʼ; οὐχὶ πειθαρχεῖν με τοῖς νόμοισι δεῖ;
763	ποίοισιν ὦ δύστηνε;
763b	τοῖς δεδογμένοις. 
764	δεδογμένοισιν; ὡς ἀνόητος ἦσθʼ ἄρα.
765	ἀνόητος;
765b	οὐ γάρ; ἠλιθιώτατος μὲν οὖν
766	ἁπαξαπάντων.
766b	ὅτι τὸ ταττόμενον ποιῶ; 
767	τὸ ταττόμενον γὰρ δεῖ ποιεῖν τὸν σώφρονα;
768	μάλιστα πάντων.
768b	τὸν μὲν οὖν ἀβέλτερον. 
769	σὺ δʼ οὐ καταθεῖναι διανοεῖ;
769b	φυλάξομαι,
770	πρὶν ἄν γʼ ἴδω τὸ πλῆθος ὅ τι βουλεύεται.
771	τί γὰρ ἄλλο γʼ ἢ φέρειν παρεσκευασμένοι
772	τὰ χρήματʼ εἰσίν;
772b	ἀλλʼ ἰδὼν ἐπειθόμην. 
773	λέγουσι γοῦν ἐν ταῖς ὁδοῖς.
77b	λέξουσι γάρ. 
774	καί φασιν οἴσειν ἀράμενοι.
774b	φήσουσι γάρ. 
775	ἀπολεῖς ἀπιστῶν πάντʼ.
775b	ἀπιστήσουσι γάρ.
776	ὁ Ζεύς σέ γʼ ἐπιτρίψειεν.
776b	ἐπιτρίψουσι γάρ.
777	οἴσειν δοκεῖς τινʼ ὅστις αὐτῶν νοῦν ἔχει;
778	οὐ γὰρ πάτριον τοῦτʼ ἐστίν, ἀλλὰ λαμβάνειν
779	ἡμᾶς μόνον δεῖ νὴ Δία· καὶ γὰρ οἱ θεοί·
780	γνώσει δʼ ἀπὸ τῶν χειρῶν γε τῶν ἀγαλμάτων·
781	ὅταν γὰρ εὐχώμεσθα διδόναι τἀγαθά,
782	ἕστηκεν ἐκτείνοντα τὴν χεῖρʼ ὑπτίαν
783	οὐχ ὥς τι δώσοντʼ ἀλλʼ ὅπως τι λήψεται.
784	ὦ δαιμόνιʼ ἀνδρῶν ἔα με τῶν προὔργου τι δρᾶν.
785	ταυτὶ γάρ ἐστι συνδετέα. ποῦ μοὔσθʼ ἱμάς;
786	ὄντως γὰρ οἴσεις;
786b	ναὶ μὰ Δία, καὶ δὴ μὲν οὖν
787	τωδὶ ξυνάπτω τὼ τρίποδε.
787b	τῆς μωρίας,
788	τὸ μηδὲ περιμείναντα τοὺς ἄλλους ὅ τι
789	δράσουσιν εἶτα τηνικαῦτʼ ἤδη—
789b	τί δρᾶν; 
790	ἐπαναμένειν, ἔπειτα διατρίβειν ἔτι.
791	ἵνα δὴ τί;
791b	σεισμὸς εἰ γένοιτο πολλάκις
792	ἢ πῦρ ἀπότροπον, ἢ διᾴξειεν γαλῆ,
793	παύσαιντʼ ἂν ἐσφέροντες ὦμβρόντητε σύ.
794	χαρίεντα γοῦν πάθοιμʼ ἄν, εἰ μὴ ʼχοιμʼ ὅποι
795	ταῦτα καταθείμην.
795b	μὴ γὰρ οὐ λάβῃς ὅποι·
796	θάρρει, καταθήσεις, κἂν ἔνης ἔλθῃς.
796b	τιή; 
797	ἐγᾦδα τούτους χειροτονοῦντας μὲν ταχύ,
798	ἅττʼ ἂν δὲ δόξῃ ταῦτα πάλιν ἀρνουμένους.
799	οἴσουσιν ὦ τᾶν.
799b	ἢν δὲ μὴ κομίσωσι, τί; 
800	ἀμέλει κομιοῦσιν.
800b	ἢν δὲ μὴ κομίσωσι, τί; 
801	μαχούμεθʼ αὐτοῖς.
801b	ἢν δὲ κρείττους ὦσι, τί; 
802	ἄπειμʼ ἐάσας.
802b	ἢν δὲ πωλῶσʼ αὐτά, τί; 
803	διαρραγείης.
803b	ἢν διαρραγῶ δέ, τί; 
804	καλῶς ποιήσεις.
804b	σὺ δʼ ἐπιθυμήσεις φέρειν; 
805	ἔγωγε· καὶ γὰρ τοὺς ἐμαυτοῦ γείτονας
806	ὁρῶ φέροντας.
806b	πάνυ γʼ ἂν οὖν Ἀντισθένης
807	αὔτʼ εἰσενέγκοι· πολὺ γὰρ ἐμμελέστερον
808	πρότερον χέσαι πλεῖν ἢ τριάκονθʼ ἡμέρας.
809	οἴμωζε.
809b	Καλλίμαχος δʼ ὁ χοροδιδάσκαλος
810	αὐτοῖσιν εἰσοίσει τι;
810b	πλείω Καλλίου. 
811	ἅνθρωπος οὗτος ἀποβαλεῖ τὴν οὐσίαν.
812	δεινά γε λέγεις.
812b	τί δεινόν; ὥσπερ οὐχ ὁρῶν
813	ἀεὶ τοιαῦτα γιγνόμενα ψηφίσματα.
814	οὐκ οἶσθʼ ἐκεῖνʼ οὕδοξε τὸ περὶ τῶν ἁλῶν;
815	ἔγωγε.
815b	τοὺς χαλκοῦς δʼ ἐκείνους ἡνίκα
816	ἐψηφισάμεθʼ, οὐκ οἶσθα;
816b	καὶ κακόν γέ μοι
817	τὸ κόμμʼ ἐγένετʼ ἐκεῖνο. πωλῶν γὰρ βότρυς
818	μεστὴν ἀπῆρα τὴν γνάθον χαλκῶν ἔχων
819	κἄπειτʼ ἐχώρουν εἰς ἀγορὰν ἐπʼ ἄλφιτα.
820	ἔπειθʼ ὑπέχοντος ἄρτι μου τὸν θύλακον,
821	ἀνέκραγʼ ὁ κῆρυξ μὴ δέχεσθαι μηδένα
822	χαλκοῦν τὸ λοιπόν· ἀργύρῳ γὰρ χρώμεθα. 
823	τὸ δʼ ἔναγχος οὐχ ἅπαντες ἡμεῖς ὤμνυμεν
824	τάλαντʼ ἔσεσθαι πεντακόσια τῇ πόλει
825	τῆς τετταρακοστῆς, ἣν ἐπόρισʼ Εὐριπίδης;
826	κεὐθὺς κατεχρύσου πᾶς ἀνὴρ Εὐριπίδην·
827	ὅτε δὴ δʼ ἀνασκοπουμένοις ἐφαίνετο
828	ὁ Διὸς Κόρινθος καὶ τὸ πρᾶγμʼ οὐκ ἤρκεσεν,
829	πάλιν κατεπίττου πᾶς ἀνὴρ Εὐριπίδην.
830	οὐ ταὐτὸν ὦ τᾶν. τότε μὲν ἡμεῖς ἤρχομεν,
831	νῦν δʼ αἱ γυναῖκες.
831b	ἃς ἐγὼ φυλάξομαι
832	νὴ τὸν Ποσειδῶ μὴ κατουρήσωσί μου.
833	οὐκ οἶδʼ ὅ τι ληρεῖς. φέρε σὺ τἀνάφορον ὁ παῖς. 
834	ὦ πάντες ἀστοί, νῦν γὰρ οὕτω ταῦτʼ ἔχει,
835	χωρεῖτʼ ἐπείγεσθʼ εὐθὺ τῆς στρατηγίδος,
836	ὅπως ἂν ὑμῖν ἡ τύχη κληρουμένοις
837	φράσῃ καθʼ ἕκαστον ἄνδρʼ ὅποι δειπνήσετε·
838	ὡς αἱ τράπεζαί γʼ εἰσὶν ἐπινενησμέναι
839	ἀγαθῶν ἁπάντων καὶ παρεσκευασμέναι,
840	κλῖναί τε σισυρῶν καὶ δαπίδων †νενασμέναι†,
841	κρατῆρα συγκιρνᾶσιν, αἱ μυροπώλιδες
842	ἑστᾶσʼ ἐφεξῆς, τὰ τεμάχη ῥιπίζεται,
843	λαγῷʼ ἀναπηγνύασι, πόπανα πέττεται,
844	στέφανοι πλέκονται, φρύγεται τραγήματα,
845	χύτρας ἔτνους ἕψουσιν αἱ νεώταται.
846	Σμοῖος δʼ ἐν αὐταῖς ἱππικὴν στολὴν ἔχων
847	τὰ τῶν γυναικῶν διακαθαίρει τρύβλια.
848	Γέρων δὲ χωρεῖ χλανίδα καὶ κονίποδε
849	ἔχων, καχάζων μεθʼ ἑτέρου νεανίου·
850	ἐμβὰς δὲ κεῖται καὶ τρίβων ἐρριμμένος.
851	πρὸς ταῦτα χωρεῖθʼ, ὡς ὁ τὴν μᾶζαν φέρων
852	ἕστηκεν· ἀλλὰ τὰς γνάθους διοίγνυτε.
853	οὐκοῦν βαδιοῦμαι δῆτα. τί γὰρ ἕστηκʼ ἔχων
854	ἐνταῦθʼ, ἐπειδὴ ταῦτα τῇ πόλει δοκεῖ;
855	καὶ ποῖ βαδιεῖ σὺ μὴ καταθεὶς τὴν οὐσίαν;
856	ἐπὶ δεῖπνον.
856b	οὐ δῆτʼ, ἤν γʼ ἐκείναις νοῦς ἐνῇ,
857	πρίν γʼ ἂν ἀπενέγκῃς.
857b	ἀλλʼ ἀποίσω. 
857c	πηνίκα; 
858	οὐ τοὐμὸν ὦ τᾶν ἐμποδὼν ἔσται.
858b	τί δή; 
859	ἑτέρους ἀποίσειν φήμʼ ἔθʼ ὑστέρους ἐμοῦ.
860	βαδιεῖ δὲ δειπνήσων ὅμως;
860b	τί γὰρ πάθω;
861	τὰ δυνατὰ γὰρ δεῖ τῇ πόλει ξυλλαμβάνειν
862	τοὺς εὖ φρονοῦντας.
862b	ἢν δὲ κωλύσωσι, τί; 
863	ὁμόσʼ εἶμι κύψας.
863b	ἢν δὲ μαστιγῶσι, τί; 
864	καλούμεθʼ αὐτάς.
864b	ἢν δὲ καταγελῶσι, τί; 
865	ἐπὶ ταῖς θύραις ἑστώς—
865b	τί δράσεις; εἰπέ μοι. 
866	τῶν ἐσφερόντων ἁρπάσομαι τὰ σιτία.
867	βάδιζε τοίνυν ὕστερος· σὺ δʼ ὦ Σίκων
868	καὶ Παρμένων αἴρεσθε τὴν παμπησίαν.
869	φέρε νυν ἐγώ σοι ξυμφέρω.
869b	μὴ μηδαμῶς.
870	δέδοικα γὰρ μὴ καὶ παρὰ τῇ στρατηγίδι,
871	ὅταν κατατιθῶ, προσποιῇ τῶν χρημάτων.
872	νὴ τὸν Δία δεῖ γοῦν μηχανήματός τινος,
873	ὅπως τὰ μὲν ὄντα χρήμαθʼ ἕξω, τοισδεδὶ
874	τῶν ματτομένων κοινῇ μεθέξω πως ἐγώ.
875	ὀρθῶς ἔμοιγε φαίνεται· βαδιστέον
876	ὁμόσʼ ἐστὶ δειπνήσοντα κοὐ μελλητέον.
877	τί ποθʼ ἅνδρες οὐχ ἥκουσιν; ὥρα δʼ ἦν πάλαι·
878	ἐγὼ δὲ καταπεπλασμένη ψιμυθίῳ
879	ἕστηκα καὶ κροκωτὸν ἠμφιεσμένη
880	ἀργός, μινυρομένη τι πρὸς ἐμαυτὴν μέλος,
881	παίζουσα. πῶς ἂν περιλάβοιμʼ αὐτῶν τινὰ
882	παριόντα; Μοῦσαι δεῦρʼ ἴτʼ ἐπὶ τοὐμὸν στόμα,
883	μελύδριον εὑροῦσαί τι τῶν Ἰωνικῶν.
884	νῦν μέν με παρακύψασα προὔφθης ὦ σαπρά.
885	ᾤου δʼ ἐρήμας οὐ παρούσης ἐνθάδε
886	ἐμοῦ τρυγήσειν καὶ προσάξεσθαί τινα
887	ᾄδουσʼ· ἐγὼ δʼ ἢν τοῦτο δρᾷς ἀντᾴσομαι.
888	κεἰ γὰρ διʼ ὄχλου τοῦτʼ ἐστὶ τοῖς θεωμένοις,
889	ὅμως ἔχει τερπνόν τι καὶ κωμῳδικόν.
890	τούτῳ διαλέγου κἀποχώρησον· σὺ δὲ
891	φιλοττάριον αὐλητὰ τοὺς αὐλοὺς λαβὼν
892	ἄξιον ἐμοῦ καὶ σοῦ προσαύλησον μέλος.
893	εἴ τις ἀγαθὸν βούλεται παθεῖν
894	τι, παρʼ ἐμοὶ χρὴ καθεύδειν.
895	οὐ γὰρ ἐν νέαις τὸ σοφὸν ἔνεστιν
896	ἀλλʼ ἐν ταῖς πεπείραις·
897	οὐδέ τις στέργειν ἂν ἐθέλοι μᾶλλον ἢ ʼγὼ
898	τὸν φίλον ᾧπερ ξυνείην,
899	ἀλλʼ ἐφʼ ἕτερον ἂν πέτοιτο.
900	μὴ φθόνει ταῖσιν νέαισι.
901	τὸ τρυφερὸν γὰρ ἐμπέφυκε
902	τοῖς ἁπαλοῖσι μηροῖς
903	κἀπὶ τοῖς μήλοις ἐπανθεῖ· σὺ δʼ ὦ γραῦ,
904	παραλέλεξαι κἀντέτριψαι,
905	τῷ θανάτῳ μέλημα.
906	ἐκπέσοι σου τὸ τρῆμα
907	τό τʼ ἐπίκλιντρον ἀποβάλοιο
908	βουλομένη σποδεῖσθαι,
909	κἀπὶ τῆς κλίνης ὄφιν εὕροις
910	καὶ προσελκύσαιο 
910a	βουλομένη φιλῆσαι.
911	αἰαῖ τί ποτε πείσομαι;
912	οὐχ ἥκει μοὐταῖρος·
913	μόνη δʼ αὐτοῦ λείπομʼ· ἡ
914	γὰρ μοι μήτηρ ἄλλῃ
915	βέβηκε· †καὶ τἄλλʼ οὐδὲν μετὰ ταῦτα δεῖ λέγειν†.
915a	ἀλλʼ ὦ μαῖʼ ἱκετεύομαι, κάλει
916	τὸν Ὀρθαγόραν, ὅπως
917	σαυτῆς κατόναιʼ, ἀντιβολῶ σε.
918	ἤδη τὸν ἀπʼ Ἰωνίας
919	τρόπον τάλαινα κνησιᾷς·
919a	
919aa	
920b	δοκεῖς δέ μοι καὶ λάβδα κατὰ τοὺς Λεσβίους.
921	ἀλλʼ οὐκ ἄν ποθʼ ὑφαρπάσαιο
922	τἀμὰ παίγνια· τὴν δʼ ἐμὴν
923	ὥραν οὐκ ἀπολεῖς οὐδʼ ἀπολήψει.
924	ᾆδʼ ὁπόσα βούλει καὶ παράκυφθʼ ὥσπερ γαλῆ·
925	οὐδεὶς γὰρ ὡς σὲ πρότερον εἴσεισʼ ἀντʼ ἐμοῦ.
926	οὔκουν ἐπʼ ἐκφοράν γε.
926b	καινόν γʼ ὦ σαπρά. 
927	οὐ δῆτα.
927b	τί γὰρ ἂν γραῒ καινά τις λέγοι; 
928	οὐ τοὐμὸν ὀδυνήσει σε γῆρας.
928b	ἀλλὰ τί;
929	ἥγχουσα μᾶλλον καὶ τὸ σὸν ψιμύθιον;
930	τί μοι διαλέγει;
930b	σὺ δὲ τί διακύπτεις; 
930c	ἐγώ;
931	ᾄδω πρὸς ἐμαυτὴν Ἐπιγένει τὠμῷ φίλῳ.
932	σοὶ γὰρ φίλος τίς ἐστιν ἄλλος ἢ Γέρης;
933	δείξει γε καὶ σοί. τάχα γὰρ εἶσιν ὡς ἐμέ.
934	ὁδὶ γὰρ αὐτός ἐστιν.
934b	οὐ σοῦ γʼ ὦλεθρε
935	δεόμενος οὐδέν.
935b	νὴ Δίʼ ὦ φθίνυλλα σὺ
936	δείξει τάχʼ αὐτός, ὡς ἔγωγʼ ἀπέρχομαι.
937	κἄγωγʼ, ἵνα γνῷς ὡς πολύ σου μεῖζον φρονῶ.
938	εἴθʼ ἐξῆν παρὰ τῇ νέᾳ καθεύδειν,
939	καὶ μὴ δʼει πρότερον διασποδῆσαι
940	ἀνάσιμον ἢ πρεσβυτέραν·
941	οὐ γὰρ ἀνασχετὸν τοῦτό γʼ ἐλευθέρῳ.
942	οἰμώζων ἄρα νὴ Δία σποδήσεις.
943	οὐ γὰρ τἀπὶ Χαριξένης τάδʼ ἐστίν.
944	κατὰ τὸν νόμον ταῦτα ποιεῖν
945	ἔστι δίκαιον, εἰ δημοκρατούμεθα.
946	ἀλλʼ εἶμι τηρήσουσʼ ὅ τι καὶ δράσει ποτέ.
947	εἴθʼ ὦ θεοὶ λάβοιμι τὴν καλὴν μόνην,
948	ἐφʼ ἣν πεπωκὼς ἔρχομαι πάλαι ποθῶν.
949	ἐξηπάτησα τὸ κατάρατον γρᾴδιον·
950	φρούδη γάρ ἐστιν οἰομένη μʼ ἔνδον μένειν.
951	ἀλλʼ οὑτοσὶ γὰρ αὐτὸς οὗ ʼμεμνήμεθα.
952	δεῦρο δὴ δεῦρο δή,
952a	φίλον ἐμόν, δεῦρό μοι
953	πρόσελθε καὶ ξύνευνος
953a	τὴν εὐφρόνην ὅπως ἔσει.
954	πάνυ γάρ τις ἔρως με δονεῖ
955	τῶνδε τῶν σῶν βοστρύχων.
956	ἄτοπος δʼ ἔγκειταί μοί τις
957	πόθος, ὅς με διακναίσας ἔχει.
958	μέθες, ἱκνοῦμαί σʼ Ἔρως,
959	καὶ ποίησον τόνδʼ ἐς εὐνὴν
959a	τὴν ἐμὴν ἱκέσθαι.
960	δεῦρο δὴ δεῦρο δή,
961	καὶ σύ μοι καταδραμοῦσα
961a	τὴν θύραν ἄνοιξον
962	τήνδʼ· εἰ δὲ μή, καταπεσὼν κείσομαι.
963	φίλον, ἀλλʼ ἐν τῷ σῷ
964	βούλομαι κόλπῳ πληκτίζεσθαι
965	μετὰ τῆς σῆς πυγῆς.
966	Κύπρι τί μʼ ἐκμαίνεις ἐπὶ ταύτῃ;
967	μέθες, ἱκνοῦμαί σʼ Ἔρως,
968	καὶ ποίησον τήνδʼ ἐς εὐνὴν
968a	τὴν ἐμὴν ἱκέσθαι. 
969	καὶ ταῦτα μέντοι μετρίως πρὸς τὴν ἐμὴν ἀνάγκην
970	εἰρημένʼ ἐστίν. σὺ δέ μοι, φίλτατον, ὢ ἱκετεύω,
971	ἄνοιξον ἀσπάζου με·
971a	διά τοι σὲ πόνους ἔχω. 
972	ὦ χρυσοδαίδαλτον ἐμὸν μέλημα, Κύπριδος ἔρνος,
973	μέλιττα Μούσης, Χαρίτων θρέμμα, Τρυφῆς πρόσωπον,
974	ἄνοιξον ἀσπάζου με·
975	διά τοι σὲ πόνους ἔχω. 
976	οὗτος τί κόπτεις; μῶν ἐμὲ ζητεῖς;
976b	πόθεν; 
977	καὶ τὴν θύραν γʼ ἤραττες.
977b	ἀποθάνοιμʼ ἄρα. 
978	τοῦ δαὶ δεόμενος δᾷδʼ ἔχων ἐλήλυθας;
979	Ἀναφλύστιον ζητῶν τινʼ ἄνθρωπον.
979b	τίνα; 
980	οὐ τὸν Σεβῖνον, ὃν σὺ προσδοκᾷς ἴσως.
981	νὴ τὴν Ἀφροδίτην, ἤν τε βούλῃ γʼ ἤν τε μή.
982	ἀλλʼ οὐχὶ νυνὶ τὰς ὑπερεξηκοντέτεις
983	εἰσάγομεν, ἀλλʼ εἰσαῦθις ἀναβεβλήμεθα.
984	τὰς ἐντὸς εἴκοσιν γὰρ ἐκδικάζομεν.
985	ἐπὶ τῆς προτέρας ἀρχῆς γε ταῦτʼ ἦν ὦ γλύκων·
986	νυνὶ δὲ πρῶτον εἰσάγειν ἡμᾶς δοκεῖ.
987	τῷ βουλομένῳ γε κατὰ τὸν ἐν πεττοῖς νόμον.
988	ἀλλʼ οὐδὲ δειπνεῖς κατὰ τὸν ἐν πεττοῖς νόμον.
989	οὐκ οἶδʼ ὅ τι λέγεις· τηνδεδί μοι κρουστέον.
990	ὅταν γε κρούσῃς τὴν ἐμὴν πρῶτον θύραν.
991	ἀλλʼ οὐχὶ νυνὶ κρησέραν αἰτούμεθα.
992	οἶδʼ ὅτι φιλοῦμαι· νῦν δὲ θαυμάζεις ὅτι
993	θύρασί μʼ ηὗρες· ἀλλὰ πρόσαγε τὸ στόμα.
994	ἀλλʼ ὦ μέλʼ ὀρρωδῶ τὸν ἐραστήν σου.
994b	τίνα; 
995	τὸν τῶν γραφέων ἄριστον.
995b	οὗτος δʼ ἔστι τίς; 
996	ὃς τοῖς νεκροῖσι ζωγραφεῖ τὰς ληκύθους.
997	ἀλλʼ ἄπιθʼ, ὅπως μή σʼ ἐπὶ θύραισιν ὄψεται.
998	οἶδʼ οἶδʼ ὅ τι βούλει.
998b	καὶ γὰρ ἐγώ σε νὴ Δία. 
999	μὰ τὴν Ἀφροδίτην ἥ μʼ ἔλαχε κληρουμένη,
1000	μὴ ʼγώ σʼ ἀφήσω.
1000b	παραφρονεῖς ὦ γρᾴδιον. 
1001	ληρεῖς· ἐγὼ δʼ ἄξω σʼ ἐπὶ τἀμὰ στρώματα.
1002	τί δῆτα κρεάγρας τοῖς κάδοις ὠνούμεθα,
1003	ἐξὸν καθέντα γρᾴδιον τοιουτονὶ
1004	ἐκ τῶν φρεάτων τοὺς κάδους ξυλλαμβάνειν;
1005	μὴ σκῶπτέ μʼ ὦ τάλαν ἀλλʼ ἕπου δεῦρʼ ὡς ἐμέ.
1006	ἀλλʼ οὐκ ἀνάγκη μοὐστίν, εἰ μὴ τῶν ἐμῶν
1007	τὴν πεντακοσιοστὴν κατέθηκας τῇ πόλει.
1008	νὴ τὴν Ἀφροδίτην δεῖ γε μέντοι σʼ . ὡς ἐγὼ
1009	τοῖς τηλικούτοις ξυγκαθεύδουσʼ ἥδομαι. 
1010	ἐγὼ δὲ ταῖς γε τηλικαύταις ἄχθομαι,
1011	κοὐκ ἂν πιθοίμην οὐδέποτʼ.
1011b	ἀλλὰ νὴ Δία
1012	ἀναγκάσει τουτί σε.
1012b	τοῦτο δʼ ἔστι τί; 
1013	ψήφισμα, καθʼ ὅ σε δεῖ βαδίζειν ὡς ἐμέ.
1014	λέγʼ αὐτὸ τί ποτε κἄστι.
1014b	καὶ δή σοι λέγω.
1015	ἔδοξε ταῖς γυναιξίν, ἢν ἀνὴρ νέος
1016	νέας ἐπιθυμῇ, μὴ σποδεῖν αὐτὴν πρὶν ἂν
1017	τὴν γραῦν προκρούσῃ πρῶτον· ἢν δὲ μὴ ʼθέλῃ
1018	πρότερον προκρούειν ἀλλʼ ἐπιθυμῇ τῆς νέας,
1019	ταῖς πρεσβυτέραις γυναιξὶν ἔστω τὸν νέον
1020	ἕλκειν ἀνατεὶ λαβομένας τοῦ παττάλου.
1021	οἴμοι Προκρούστης τήμερον γενήσομαι.
1022	τοῖς γὰρ νόμοις τοῖς ἡμετέροισι πειστέον.
1023	τί δʼ ἢν ἀφαιρῆταί μʼ ἀνὴρ τῶν δημοτῶν
1024	ἢ τῶν φίλων ἐλθών τις;
1024b	ἀλλʼ οὐ κύριος
1025	ὑπὲρ μέδιμνόν ἐστʼ ἀνὴρ οὐδεὶς ἔτι.
1026	ἐξωμοσία δʼ οὐκ ἔστιν;
1026b	οὐ γὰρ δεῖ στροφῆς. 
1027	ἀλλʼ ἔμπορος εἶναι σκήψομαι.
1027b	κλάων γε σύ. 
1028	τί δῆτα χρὴ δρᾶν;
1028b	δεῦρʼ ἀκολουθεῖν ὡς ἐμέ. 
1029	καὶ ταῦτʼ ἀνάγκη μοὐστί;
1029b	Διομήδειά γε. 
1030	ὑποστόρεσαί νυν πρῶτα τῆς ὀριγάνου
1031	καὶ κλήμαθʼ ὑπόθου συγκλάσασα τέτταρα,
1032	καὶ ταινίωσαι καὶ παράθου τὰς ληκύθους,
1033	ὕδατός τε κατάθου τοὔστρακον πρὸ τῆς θύρας.
1034	ἦ μὴν ἔτʼ ὠνήσει σὺ καὶ στεφάνην ἐμοί.
1035	νὴ τὸν Δίʼ ἤνπερ ᾖ γέ που τῶν κηρίνων·
1036	οἶμαι γὰρ ἔνδον διαπεσεῖσθαί σʼ αὐτίκα.
1037	ποῖ τοῦτον ἕλκεις;
1037b	τὸν ἐμὸν αὐτῆς εἰσάγω. 
1038	οὐ σωφρονοῦσά γʼ· οὐ γὰρ ἡλικίαν ἔχει
1039	παρὰ σοὶ καθεύδειν τηλικοῦτος ὤν, ἐπεὶ
1040	μήτηρ ἂν αὐτῷ μᾶλλον εἴης ἢ γυνή.
1041	ὥστʼ εἰ καταστήσεσθε τοῦτον τὸν νόμον,
1042	τὴν γῆν ἅπασαν Οἰδιπόδων ἐμπλήσετε.
1043	ὦ παμβδελυρὰ φθονοῦσα τόνδε τὸν λόγον
1044	ἐξηῦρες· ἀλλʼ ἐγώ σε τιμωρήσομαι.
1045	νὴ τὸν Δία τὸν σωτῆρα κεχάρισαί γέ μοι
1046	ὦ γλυκύτατον τὴν γραῦν ἀπαλλάξασά μου·
1047	ὥστʼ ἀντὶ τούτων τῶν ἀγαθῶν εἰς ἑσπέραν
1048	μεγάλην ἀποδώσω καὶ παχεῖάν σοι χάριν.
1049	αὕτη σὺ ποῖ τονδὶ παραβᾶσα τὸν νόμον
1050	ἕλκεις, παρʼ ἐμοὶ τῶν γραμμάτων εἰρηκότων
1051	πρότερον καθεύδειν αὐτόν;
1051b	οἴμοι δείλαιος.
1052	πόθεν ἐξέκυψας ὦ κάκιστʼ ἀπολουμένη;
1053	τοῦτο γὰρ ἐκείνου τὸ κακὸν ἐξωλέστερον.
1054	βάδιζε δεῦρο.
1054b	μηδαμῶς με περιίδῃς
1055	ἑλκόμενον ὑπὸ τῆσδʼ ἀντιβολῶ σʼ.
1055b	ἀλλʼ οὐκ ἐγώ,
1056	ἀλλʼ ὁ νόμος ἕλκει σʼ.
1056b	οὐκ ἐμέ γʼ, ἀλλʼ ἔμπουσά τις
1057	ἐξ αἵματος φλύκταιναν ἠμφιεσμένη.
1058	ἕπου μαλακίων δεῦρʼ ἀνύσας καὶ μὴ λάλει.
1059	ἴθι νυν ἔασον εἰς ἄφοδον πρώτιστά με
1060	ἐλθόντα θαρρῆσαι πρὸς ἐμαυτόν· εἰ δὲ μή,
1061	αὐτοῦ τι δρῶντα πυρρὸν ὄψει μʼ αὐτίκα
1062	ὑπὸ τοῦ δέους.
1062b	θάρρει, βάδιζʼ· ἔνδον χεσεῖ. 
1063	δέδοικα κἀγὼ μὴ πλέον γʼ ἢ βούλομαι.
1064	ἀλλʼ ἐγγυητάς σοι καταστήσω δύο
1065	ἀξιόχρεως.
1065b	μή μοι καθίστη. 
1065c	ποῖ σὺ ποῖ
1066	χωρεῖς μετὰ ταύτης;
1066b	οὐκ ἔγωγʼ, ἀλλʼ ἕλκομαι.
1067	ἀτὰρ ἥτις εἶ γε, πόλλʼ ἀγαθὰ γένοιτό σοι,
1068	ὅτι μʼ οὐπεριεῖδες ἐπιτριβέντʼ. ὦ Ἡράκλεις
1069	ὦ Πᾶνες ὦ Κορύβαντες ὦ Διοσκόρω,
1070	τοῦτʼ αὖ πολὺ τούτου τὸ κακὸν ἐξωλέστερον.
1071	ἀτὰρ τί τὸ πρᾶγμʼ ἔστʼ ἀντιβολῶ τουτί ποτε;
1072	πότερον πίθηκος ἀνάπλεως ψιμυθίου,
1073	ἢ γραῦς ἀνεστηκυῖα παρὰ τῶν πλειόνων;
1074	μὴ σκῶπτέ μʼ ἀλλὰ δεῦρʼ ἕπου.
1074b	δευρὶ μὲν οὖν. 
1075	ὡς οὐκ ἀφήσω σʼ οὐδέποτʼ.
1075b	οὐδὲ μὴν ἐγώ. 
1076	διασπάσεσθέ μʼ ὦ κακῶς ἀπολούμεναι.
1077	ἐμοὶ γὰρ ἀκολουθεῖν σʼ ἔδει κατὰ τὸν νόμον.
1078	οὐκ ἢν ἑτέρα γε γραῦς ἔτʼ αἰσχίων φανῇ.
1079	ἢν οὖν ὑφʼ ὑμῶν πρῶτον ἀπόλωμαι κακῶς,
1080	φέρε πῶς ἐπʼ ἐκείνην τὴν καλὴν ἀφίξομαι;
1081	αὐτὸς σκόπει σύ· τάδε δέ σοι ποιητέον.
1082	ποτέρας προτέρας οὖν κατελάσας ἀπαλλαγῶ;
1083	οὐκ οἶσθα; βαδιεῖ δεῦρʼ.
1083b	ἀφέτω νύν μʼ αὑτηί. 
1084	δευρὶ μὲν οὖν ἴθʼ ὡς ἔμʼ.
1084b	ἢν ἡδί μʼ ἀφῇ. 
1085	ἀλλʼ οὐκ ἀφήσω μὰ Δία σʼ.
1085b	οὐδὲ μὴν ἐγώ. 
1086	χαλεπαί γʼ ἂν ἦστε γενόμεναι πορθμῆς.
1086b	τιή; 
1087	ἕλκοντε τοὺς πλωτῆρας ἂν ἀπεκναίετε.
1088	σιγῇ βάδιζε δεῦρο.
1088b	μὰ Δίʼ ἀλλʼ ὡς ἐμέ. 
1089	τουτὶ τὸ πρᾶγμα κατὰ τὸ Καννωνοῦ σαφῶς
1090	ψήφισμα, βινεῖν δεῖ με διαλελημμένον.
1091	πῶς οὖν δικωπεῖν ἀμφοτέρας δυνήσομαι;
1092	καλῶς, ἐπειδὰν καταφάγῃς βολβῶν χύτραν.
1093	οἴμοι κακοδαίμων ἐγγὺς ἤδη τῆς θύρας
1094	ἑλκόμενός εἰμʼ.
1094b	ἀλλʼ οὐδὲν ἔσται σοι πλέον.
1095	ξυνεσπεσοῦμαι γὰρ μετὰ σοῦ.
1095b	μὴ πρὸς θεῶν·
1096	ἑνὶ γὰρ ξυνέχεσθαι κρεῖττον ἢ δυοῖν κακοῖν.
1097	νὴ τὴν Ἑκάτην ἐάν τε βούλῃ γʼ ἤν τέ μή.
1098	ὦ τρισκακοδαίμων εἰ γυναῖκα δεῖ σαπρὰν
1099	βινεῖν ὅλην τὴν νύκτα καὶ τὴν ἡμέραν,
1100	κἄπειτʼ ἐπειδὰν τῆσδʼ ἀπαλλαγῶ, πάλιν
1101	φρύνην ἔχουσαν λήκυθον πρὸς ταῖς γνάθοις.
1102	ἆρʼ οὐ κακοδαίμων εἰμί; βαρυδαίμων μὲν οὖν
1103	νὴ τὸν Δία τὸν σωτῆρʼ ἀνὴρ καὶ δυστυχής,
1104	ὅστις τοιούτοις θηρίοις συνείρξομαι.
1105	ὅμως δʼ ἐάν τι πολλὰ πολλάκις πάθω
1106	ὑπὸ τοῖνδε τοῖν κασαλβάδοιν δεῦρʼ ἐσπλέων,
1107	θάψαι μʼ ἐπʼ αὐτῷ τῷ στόματι τῆς ἐσβολῆς,
1108	καὶ τήνδʼ ἄνωθεν ἐπιπολῆς τοῦ σήματος
1109	ζῶσαν καταπιττώσαντες εἶτα τὼ πόδε
1110	μολυβδοχοήσαντες κύκλῳ περὶ τὰ σφυρὰ
1111	ἄνω ʼπιθεῖναι πρόφασιν ἀντὶ ληκύθου.
1112	ὦ μακάριος μὲν δῆμος, εὐδαίμων δʼ ἐγώ,
1113	αὐτή τέ μοι δέσποινα μακαριωτάτη,
1114	ὑμεῖς θʼ ὅσαι παρέστατʼ ἐπὶ ταῖσιν θύραις
1115	οἱ γείτονές τε πάντες οἵ τε δημόται,
1116	ἐγώ τε πρὸς τούτοισιν ἡ διάκονος,
1117	ἥτις μεμύρισμαι τὴν κεφαλὴν μυρώμασιν,
1118	ἀγαθοῖσιν ὦ Ζεῦ· πολὺ δʼ ὑπερπέπαικεν αὖ
1119	τούτων ἁπάντων τὰ Θάσιʼ ἀμφορείδια.
1120	ἐν τῇ κεφαλῇ γὰρ ἐμμένει πολὺν χρόνον·
1121	τὰ δʼ ἄλλʼ ἀπανθήσαντα πάντʼ ἀπέπτετο·
1122	ὥστʼ ἐστὶ πολὺ βέλτιστα, πολὺ δῆτʼ ὦ θεοί.
1123	κέρασον ἄκρατον, εὐφρανεῖ τὴν νύχθʼ ὅλην
1124	ἐκλεγομένας ὅ τι ἂν μάλιστʼ ὀσμὴν ἔχῃ.
1125	ἀλλʼ ὦ γυναῖκες φράσατέ μοι τὸν δεσπότην,
1126	τὸν ἄνδρʼ, ὅπου ʼστί, τῆς ἐμῆς κεκτημένης.
1127	αὐτοῦ μένουσʼ ἡμῖν γʼ ἂν ἐξευρεῖν δοκεῖς.
1128	μάλισθʼ· ὁδὶ γὰρ ἐπὶ τὸ δεῖπνον ἔρχεται.
1129	ὦ δέσποτʼ ὦ μακάριε καὶ τρισόλβιε.
1130	ἐγώ;
1130b	σὺ μέντοι νὴ Δίʼ ὥς γʼ οὐδεὶς ἀνήρ.
1131	τίς γὰρ γένοιτʼ ἂν μᾶλλον ὀλβιώτερος,
1132	ὅστις πολιτῶν πλεῖον ἢ τρισμυρίων
1133	ὄντων τὸ πλῆθος οὐ δεδείπνηκας μόνος;
1134	εὐδαιμονικόν γʼ ἄνθρωπον εἴρηκας σαφῶς.
1135	ποῖ ποῖ βαδίζεις;
1135b	ἐπὶ τὸ δεῖπνον ἔρχομαι. 
1136	νὴ τὴν Ἀφροδίτην πολύ γʼ ἁπάντων ὕστατος.
1137	ὅμως δʼ ἐκέλευε συλλαβοῦσάν μʼ ἡ γυνὴ
1138	ἄγειν σε καὶ τασδὶ μετὰ σοῦ τὰς μείρακας.
1139	οἶνος δὲ Χῖός ἐστι περιλελειμμένος
1140	καὶ τἄλλʼ ἀγαθά. πρὸς ταῦτα μὴ βραδύνετε,
1141	καὶ τῶν θεατῶν εἴ τις εὔνους τυγχάνει,
1142	καὶ τῶν κριτῶν εἰ μή τις ἑτέρωσε βλέπει,
1143	ἴτω μεθʼ ἡμῶν· πάντα γὰρ παρέξομεν.
1144	οὔκουν ἅπασι δῆτα γενναίως ἐρεῖς
1145	καὶ μὴ παραλείψεις μηδένʼ, ἀλλʼ ἐλευθέρως
1146	καλεῖς γέροντα μειράκιον παιδίσκον; ὡς
1147	τὸ δεῖπνον αὐτοῖς ἐστʼ ἐπεσκευασμένον
1148	ἁπαξάπασιν, ἢν ἀπίωσιν οἴκαδε.
1149	ἐγὼ δὲ πρὸς τὸ δεῖπνον ἤδη ʼπείξομαι·
1150	ἔχω δέ τοι καὶ δᾷδα ταυτηνὶ καλῶς.
1151	τί δῆτα διατρίβεις ἔχων, ἀλλʼ οὐκ ἄγεις
1152	τασδὶ λαβών; ἐν ὅσῳ δὲ καταβαίνεις, ἐγὼ
1153	ἐπᾴσομαι μέλος τι μελλοδειπνικόν.
1154	σμικρὸν δʼ ὑποθέσθαι τοῖς κριταῖσι βούλομαι. 
1155	τοῖς σοφοῖς μὲν τῶν σοφῶν μεμνημένοις κρίνειν ἐμέ,
1156	τοῖς γελῶσι δʼ ἡδέως διὰ τὸν γέλων κρίνειν ἐμέ·
1157	σχεδὸν ἅπαντας οὖν κελεύω δηλαδὴ κρίνειν ἐμέ,
1158	μηδὲ τὸν κλῆρον γενέσθαι μηδὲν ἡμῖν αἴτιον,
1159	ὅτι προείληχʼ· ἀλλὰ πάντα ταῦτα χρὴ μεμνημένους
1160	μὴ ʼπιορκεῖν ἀλλὰ κρίνειν τοὺς χοροὺς ὀρθῶς ἀεί,
1161	μηδὲ ταῖς κακαῖς ἑταίραις τὸν τρόπον προσεικέναι,
1162	αἳ μόνον μνήμην ἔχουσι τῶν τελευταίων ἀεί. 
1163	ὦ ὦ ὥρα δή,
1164	ὦ φίλαι γυναῖκες, εἴπερ μέλλομεν τὸ χρῆμα δρᾶν, 
1165	ἐπὶ τὸ δεῖπνον ὑπαποκινεῖν. κρητικῶς οὖν τὼ πόδε
1166	καὶ σὺ κίνει.
1166b	τοῦτο δρῶ. 
1166c	καὶ τάσδε νῦν 
1167	λαγαρὰς τοῖν σκελίσκοιν τὸν ῥυθμόν. 
1168	τάχα γὰρ ἔπεισι
1169	λοπαδοτεμαχοσελαχογαλεο-
1170	κρανιολειψανοδριμυποτριμματο-
1171	σιλφιοτυρομελιτοκατακεχυμενο-
1172	κιχλεπικοσσυφοφαττοπεριστερα-
1173	λεκτρυονοπτεκεφαλλιοκιγκλοπε-
1174	λειολαγῳοσιραιοβαφητραγα-
1175	νοπτερυγών· σὺ δὲ ταῦτʼ ἀκροασάμενος
1176	ταχὺ καὶ ταχέως λαβὲ τρύβλιον·
1177	εἶτα λαβὼν κόνισαι
1178	λέκιθον, ἵνʼ ἐπιδειπνῇς·
1179	ἀλλὰ λαιμάττουσί που.
1180	αἴρεσθʼ ἄνω, ἰαὶ εὐαί.
1181	δειπνήσομεν, εὐοῖ εὐαί,
1182	εὐαί, ὡς ἐπὶ νίκῃ·
1183	εὐαί, εὐαί, εὐαί, εὐαί.
